मिखाईल गोर्बाचोव १९८७ साली
मिखाईल सेर्गेयेविच गोर्बाचेव हा एक माजी सोव्हियेत राजकारणी आहे. तो सोव्हियेत संघाचा सातवा व अखेरचा राष्ट्रप्रमुख होता. मार्च १९८५ ते ऑगस्ट १९९१ दरम्यान गोर्बाचेव सोव्हियेत संघाच्या कम्युनिस्ट पक्षाचा सरचिटणीस होता.
१९५५ साली कायद्याचे शिक्षण घेत असताना गोर्बाचेवने कम्युनिस्ट पक्षामध्ये प्रवेश घेतला व लवकरच तो पक्षात कार्यशील बनला. १९७९ साली कार्यकारी समितीचा सदस्य बनलेला गोर्बाचेव लिओनिद ब्रेझनेवच्या मृत्यूच्या तीन वर्षांनंतर कम्युनिस्ट पक्षाचा सरचिटणीस व सोव्हियेत संघाचा राष्ट्रप्रमुख बनला. झपाट्याने खालावत चाललेल्या सोव्हियेत आर्थिक स्थितीदरम्यान सत्तेवर आलेल्या गोर्बाचेवने परिस्थिती सुधारण्यासाठी ग्लास्नोस्त व पेरेस्त्रोयका ही दोन धोरणे जाहीर केली. तत्कालीन अमेरिकन राष्ट्राध्यक्ष रॉनल्ड रेगनसोबत अनेक बैठका घेऊन शीत युद्ध संपवण्यासाठी गोर्बाचेवने केलेले प्रयत्न दखलपात्र ठरले. त्याने सोव्हियेत कम्युनिस्ट पक्षाचे सोव्हियेत संघावरील संपूर्ण नियंत्रण काढून घेतले ज्याचा परिणाम सोव्हियेत संघाच्या विघटनामध्ये झाला.
