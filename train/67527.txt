प्रा. डॉ. मृदुला हेमंत बेळे या, जून २००५पासून, नाशिकच्या एमव्हीपीएसाच्या फार्मसी महाविद्यालयात औषधिनिर्माणशास्त्राच्या अध्यापिका आहेत. त्या एम.फार्म. पीएच.डी. असून त्यांनी इंटरनॅशनल पेटंट कायद्याचा पदव्युत्तर डिप्लोमा घेतला आहे. त्या परीक्षेत त्या गुणानुक्रमे तिसर्‍या आल्या होत्या.
मृदुला बेळे यांनी ११हून अधिक संशोधनपर लेख लिहिले असून त्यांच्या नावावर किमान ३ पेटंटे आहेत. मराठी वृत्तपत्रांत त्या सातत्याने तांत्रिक विषयांवर ललित लिखाण करत असतात. त्यांची कुठेकुठे औ़़षधनिर्मिती, स्वामित्वाधिकार आदी विषयांवर व्याख्याने होत असतात. ३१ जानेवारी २०१४ रोजी, मुलुंड मधील 'महाराष्ट्र सेवा संघा'त, 'औषधांचे अर्थकारण' या विषयावर त्यांचे असेच एक व्याख्यान झाले होते.
त्यांनी लिहिलेल्या लेखांचे संकलन 'कथा अकलेच्या कायद्याची' या पुस्तकाद्वारे प्रकाशित झाले आहे. . या पुस्तकाला मिलिंद संगोराम पुरस्कार मिळाला आहे. ”Pharmaceutics’ हे बेळे यांनी लिहिलेले एक इंग्रजी पुस्तक आहे.
