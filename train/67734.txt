डॉ. प्रल्हाद गोविंदराव लुलेकर हे डॉ. बाबासाहेब आंबेडकर मराठवाडा विद्यापीठ येथील माजी मराठी विभाग प्रमुख, माजी परीक्षा नियंत्रक, लेखक, ज्येष्ठ विचारवंत, साहित्यिक व व्याख्याते आहेत.
डॉ. लुलेकर यांचे प्राथमिक शिक्षण इयत्ता पहिली व दुसरी सिरसगाव येथे तर इयत्ता तिसरी ते सातवी खांडवी येथे झाले. त्यांचे माध्यमिक शिक्षण इयत्ता आठवी ते दहावी सातोना येथे झाले. लुलेकर यांनी के.के.एम. महाविद्यालय मानवत येथे वसतिगृहात राहून बी.ए. पूर्ण केले. त्यांनी डॉ. बाबासाहेब आंबेडकर मराठवाडा विद्यापीठातून मार्च इ.स. १९७७ मध्ये एम.ए. ही पदवी सर्वद्वितीय प्रथम श्रेणीत मिळवली. सन नोव्हेंबर १९९८ मध्ये वेदनांचा प्रदेश संशोधन ग्रंथ लिहून त्यांनी पीएच.डी. मिळवली.


