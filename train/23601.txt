इंग्लंड क्रिकेट संघ ऑक्टोबर २०१६ मध्ये बांगलादेशच्या दौर्‍यावर तीन एकदिवसीय, दोन कसोटी आणि तीन सराव सामने खेळण्यासाठी आला होता.
दौरा सुरु होण्याच्या अवघ्या चार महिन्यांआधी झालेल्या दहशतवादी हल्ल्यामुळे संघामधील खेळाडूंकडून सुरक्षेबद्दल चिंता व्यक्त केली गेली, त्याचे पर्यावसन दोन खेळाडूंनी दौर्‍यामधून अंग काढून घेण्यात झाले.
इंग्लंडने एकदिवसीय मालिका २-१ अशी जिंकली. पहिल्या कसोटीमध्ये २२ धावांनी निसटता पराभव स्वीकारावा लागलेल्या बांगलादेश संघाने दुसरी कसोटी १०८ धावांनी जिंकली आणि त्यांचा इंग्लंड विरुद्ध पहिला कसोटी विजय नोंदवून कसोटी मालिका १-१ अशी बरोबरीत सोडवली. बांगलादेशचा कर्णधार, मुशफिकुर रहिम म्हणाला, "बांगलादेश क्रिकेटसाठी हा एक खूपच मोठा क्षण आहे". पराभवाच्या उत्तरादाखल इंग्लंडचा कर्णधार अलास्टेर कुक म्हणाला "मला हे बोलणं सोपं नाहीये, पण बांगलादेश क्रिकेट साठी हा एक चांगला विजय आहे".
जुलै २०१६ रोजी ढाक्यावर झालेल्या दहशतवादी हल्ल्यानंतर इंग्लंड आणि वेल्स क्रिकेट बोर्ड ने सांगितले की आगामी दौर्‍यासाठी ते बांगलादेश सरकारचा सल्ल्यानुसार निर्णय घेतील. उत्तरादाखल बांगलादेश क्रिकेट बोर्ड चे अध्यक्ष नाझमुल हसन म्हणाले की, "इंग्लंडचा संघ तीन महिन्यांनंतर येणार आहे, तोपर्यंत बांगलादेशच्या परिस्थितीमध्ये सुधारणा होईल". इंग्लंडचा मर्यादित षटकांचा कर्णधार आयॉन मॉर्गन म्हणाला की हल्ल्यांमुळे इंग्लंडच्या संघाच्या सुरक्षेबाबत "मोठे चिंता" आहे. त्यानंतर इंग्लंडने बांगलादेश दौरा रद्द केल्यास, तटस्थ ठिकाणी सामने खेळण्याविषयीची शक्यता बीसीबीने फेटाळून लावली. बांग्लादेशचा कर्णधार मशरफे मोर्तझा म्हणाला की दौरा नियोजित वेळापत्रकानुसार होण्याबाबत तो "आशावादी" आहे. बांगलादेशचे क्षेत्ररक्षणाचे झिंम्बाब्वियन प्रशिक्षक रिचर्ड हाल्साल म्हणाले की, त्यांना बांगलादेशमध्ये काम करण्यास सुरक्षित वाटते आणि इंग्लंडच्या आगमनाबाबत त्यांना आशा आहे.
ऑगस्ट महिन्यात इसीबीने मीरपूर, चट्टग्राम आणि फतुल्ला येथे सुरक्षा निरिक्षणासाठी एक पथक पाठवले. निरक्षणानंतर, इसीबीने दौरा नियोजन केल्यानुसार पार पडेल असे जाहीर केले. दौरा नियोजित वेळेनुसार होणार याची पुष्टी मिळाल्यानंतर इंग्लंडचे क्रिकेट संचालक, अँड्रु स्ट्रॉस, म्हणाले बांगलादेशचा दौरा करणे १००% सुरक्षित आहे. बीसीबी अध्यक्ष, नाझमुल हसन, म्हणाले की बीसीबी खेळाडूंच्या कुटूंबातील सदस्य, पत्रकार आणि इंग्लंडचे चाहते या सर्वांना सुरक्षा पुरवेल.
काही खेळाडूंनी त्यांचा सहभाग पक्का करण्याआधी सुरक्षा मापदंडाबाबत मतप्रदर्शन केले परंतू मोईन अली हा इंग्लंडचा पहिला खेळाडू होता ज्याने स्वतःचा सहभाग निश्चित केला, तो म्हणाला "जर निवड झाली, तर मी नक्की जाईन". अँड्रु स्ट्रॉसने खेळाडूंना त्यांचा सहभाग निश्चित करण्याबाबत १० सप्टेंबर २०१६ ची मुदत दिली आणि ११ सप्टेंबर रोजी इसीबीने घोषित केले की ॲलेक्स हेल्स आणि मॉर्गन दोघांनी दौर्‍यासाठी नकार दिला आहे. बांगलादेशचे पाठिराखे बार्मी आर्मीने मत मांडले की चाहत्यांनी बांगलादेशला जाण्यात "खूप जास्त धोका" आहे.
मॉर्गनच्या गैरहजेरीत एकदिवसीय मालिकेसाठी जोस बटलरची कर्णधारपदी निवड करण्यात आली. बटलर म्हणाला की मॉर्गन हाच आमचा "सर्वस्वी कर्णधार" राहिल आणि त्याच्या बांगलादेश दौर्‍याचर न येण्याच्या निर्णयामुळे "ड्रेसिंग रुम मध्ये फुट पडणार नाही". नोव्हेंबर महिन्यातील भारताच्या दौर्‍यावर मॉर्गन त्याच्या एकदिवसीय कर्णधारपदावर रुजू होईल असी अपेक्षा आहे.एकदिवसीय मालिकेआधी बांगलादेश आर्मीने खेळाडूंना सुरक्षितपणे बाहेर काढण्यासाठी एक सुरक्षा प्रात्यक्षिक करुन पाहिले.









