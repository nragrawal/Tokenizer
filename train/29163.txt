नवा गडी.. नवं राज्य हे इ.स. २०१० साली रंगमंचावर आलेले मराठी भाषेतील नाटक आहे. 

या नाटकाची सुरुवात होते ती ४ महिन्यांपूर्वी लग्न झालेल्या ऋषी आणि अमृता या एका नवीन जोडप्याने. लग्न झाल्याझाल्या काही दिवस इंग्लंडमध्ये राहून आलेले हे जोडपे येथे पण एकदम खुशीत आहे. दोघांमध्ये ८ वर्षांचे अंतर असले तरी तो तिला एकदम फुलासारखे जपत असतो आणि ती पण तिचा नवरा या नात्याने त्याच्यावर जिवापाड प्रेम करत असते. आणि एक दिवस त्यांच्या आयुष्यात तिचा एक जुना मित्र हिम्मतराव अवतरतो आणि तिथून या दोघांमध्ये ठिणग्या पडायला सुरुवात होते. हिम्मतराव हा एक शास्त्रज्ञ असून तो फुलपाखरांवर संशोधन करत असतो. ऋषीला आवडत नाही म्हणून अमृता हिम्मतरावाला घरी येण्यास मनाई करते. याच काळात ऋषीच्या ऑफिसात त्याची एक जुनी मैत्रीण केतकी रुजू होते. येथूनच संशय आणि इतर गोष्टी सुरू होतात.
