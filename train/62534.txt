इस्तंबूल अतातुर्क विमानतळ  हा तुर्कस्तान देशामधील सर्वात मोठा व इस्तंबूल शहराचा प्रमुख विमानतळ आहे. हा विमानतळ इस्तंबूलच्या पश्चिम भागात स्थित आहे. १९२४ सालापासून वापरात असलेल्या ह्या विमानतळाला १९८० साली तुर्कस्तानचा पहिला राष्ट्राध्यक्ष मुस्तफा कमाल अतातुर्क ह्याचे नाव देण्यात आले. तुर्कस्तानची राष्ट्रीय विमान कंपनी तुर्की एअरलाइन्सचे मुख्यालय व प्रमुख वाहतूकतळ येथेच आहे.
२०१३ साली ५.१ कोटी प्रवाशांची वाहतूक करणारा अतातुर्क विमानतळ युरोपातील पाचव्या तर जगातील १७व्या क्रमांकाच्या वर्दळीचा विमानतळ होता. येथून जगातील बहुतेक सर्व प्रमुख शहरांना थेट विमानसेवा पुरवली जाते. सध्या तुर्की एअरलाइन्स येथून भारतामधील दिल्ली व मुंबई ह्या शहरांना प्रवासीसेवा पुरवते.
