रियो दी जानेरो, ब्राझीलमधील रियोसेंट्रोच्या चवथ्या पॅव्हेलियनमध्ये ११ ते २० ऑगस्ट दरम्यान २०१६ उन्हाळी ऑलिंपिकमधील बॅडमिंटन स्पर्धा खेळवली गेली. एकून पाच क्रीडाप्रकारांमध्ये १७२ खेळाडू सहभागी झाले: पुरुष एकेरी, पुरुष दुहेरी, महिला एकेरी, महिला दुहेरी, आणि मिश्र दुहेरी.
२०१२ प्रमाणेच ह्यावेळी सुद्धा स्पर्धेचे स्वरुप गट फेरी आणि बाद फेरी असेच ठेवले गेले होते. दुहेरीच्या स्पर्धांमध्ये, बॅडमिंटन वर्ल्ड फेडरेशनने आधीच्या ऑलिंपिकमध्ये झालेल्या मॅच फिक्सींगच्या प्रकरणांमुळे स्पर्धेच्या नियमांमध्ये अनेक बदल घडवून आणले होते. गटात दुसर्‍या क्रमांकावरील जोड्यांना पुढील फेरीमध्ये कोणत्या जोडीविरुद्ध खेळावे लागेल हे ठरविण्यासाठी पुन्हा एकदा ड्रॉ काढला गेला, तर गटातील अव्वल जोडीला बाद फेरीमध्ये त्यांना दिलेल्या क्रमवारीनुसार स्थान देण्यात आले.
खेळांमध्ये अंदाजे ८,४०० शटलकॉक वापरण्यात आले.
४ मे २०१५ ते १ मे २०१६ दरम्यान ऑलिंपिक पात्रता स्पर्धा घेतल्या गेल्या, स्पर्धेसाठी क्रमवारी निर्धारित करण्यासाठी बॅडमिंटन वर्ल्ड फेडरेशनची क्रमवारी यादी ५ मे २०१६ रोजी प्रकाशित करण्याचे निर्धारित केले गेले. आधीच्या स्पर्धेप्रमाणे, जर खेळाडू विश्व क्रमवारीत पहिल्या १६ मध्ये असतील तर प्रत्येक देशातर्फे पुरुष आणि महिला एकेरी ह्या दोन्ही स्पर्धांसाठी जास्तीत जास्त दोन स्पर्धेक पाठविण्यास परवानी होती; अन्यथा ३८ खेळाडू पात्र ठरेपर्यंत एका खेळाडूचा कोटा दिला गेला होता. एकेरीच्या स्पर्धांचे नियम दुहेरीच्या स्पर्धांसाठीसुद्धा वापरण्यात आले. दोन जोड्या क्रमवारीमध्ये पहिल्या आठ मध्ये असतील तर प्रत्येक देशाला जास्तीत जास्त दोन जोड्या स्पर्धेसाठी पाठविण्यास परवानगी होती आणि इतर देशांसाठी क्रमवारीतील अव्वल १६ जोड्या पूर्ण होईपर्यंत एक जोडी पाठवण्यास परवानगी दिली गेली.
एका पेक्षा जास्त प्रकारांसाठी पात्र झालेल्या प्रत्येक खेळाडूमागे एकेरी स्पर्धेमध्ये एक अतिरिक्त स्थान मिळू शकत होते. एखाद्या खंडामधून एकही खेळाडू पात्रता निकष पार करु न शकल्यास अशा खंडातील सर्वात अव्वल स्थानावर असलेल्या एका खेळाडूसाठी एक स्थान दिले गेले.

