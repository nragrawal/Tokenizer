असगरअली इंजिनिअर हे एक सुधारणावादी भारतीय लेखक आणि सामाजिक कार्यकर्ते आणि इस्लामचे उदारमतवादी भाष्यकार म्हणून प्रसिद्ध होते. उदारमतवादी इस्लामच्या मांडणीसाठी ते जगभर ख्यातकीर्त होते. बोहरा धर्मगुरुविरोधात बंड करून त्यांनी बोहरी पंथीयात सुधारणा घडवून आणण्यासाठी मोठी चळवळ राबवली. त्यांनी प्रोग्रेसिव्ह दाऊदी बोहरा चळवळीचे नेतृत्व केले. महाराष्ट्रात डॉ. मोईन शाकीर आणि प्रा. फकरुद्दीन बेन्नूर यांच्यासोबत त्यांनी काम केले. प्रा. फकरुद्दीन बेन्नूर यांच्या मुस्लिम ओबीसी चळवळीत ते बराच काळ सक्रिय होते. मराठी मुसलमानांच्या जातिपाती त्यांनी देशभरात नेल्या. मुस्लिम ओबीसी चळवळीतून जातआधारित मराठी मुसलमानांची रचना करून समाजासाठी शासकीय सवलतीची मागणी करण्यात आली. असगरअली इंजिनिअरमुळे मराठी मुसलमानांचे प्रश्न देशपटलावर आले. त्यातूनच उत्तरेत पसमांदा आंदोलन उभे राहिले.
असगरअली व्यवसायाने ते इंजिनिअर होते. मुंबई महापालिकेत त्यांनी अनेक वर्षे काम केले. मुस्लिम समाजाच्या सुधारणेसाठी सन १९७२ साली नोकरीचा राजीनामा देऊन त्यांनी पूर्णवेळ समाजकार्य स्वीकारले. १९८०मध्ये त्यांनी 'सेंटर फॉर स्टडी ऑफ सोसायटी आणि सेक्युलॅरिझम'ची स्थापना केली. १९८०पासून त्यांनी ‘द इस्लामिक परस्पेक्टिव्ह’ या नियतकालिकात लेखन सुरू केले. भारत आणि दक्षिण आशियातील सांप्रदायिक आणि सांप्रदायिक आणि जातीय हिंसाचारावर त्यांनी विषेश कार्य केले आहे. दंगली संपुष्टात आणण्यासाठीचे विशेष माॅड्यूल त्यांनी विकसित केले होते. इस्लामच्या शांती संदेशावर व सांप्रदायिक सौहार्दावर त्यांनी जगभर व्याख्याने दिली.इस्लाम व भारतातील धार्मिक हिंसाचार या विषयांवर त्यांनी अनेक पुस्तके लिहिली. त्यांची एकूण ५२ पुस्तके प्रकाशित झाली.. धार्मिक सलोख्यासाठी त्यांना १९९०मध्ये ‘दालमिया’ पुरस्कार देण्यात आला. तसेच त्यांना तीन मानद डॉक्टरेट्सनेही सन्मानित करण्यात आले आहे. असगरअली इंजिनिअर यांनी जगभर विविध विषयांवर व्याख्याने दिली आहेत. २०११मध्ये ‘अ लिव्हिंग फेथ : माय क्वेस्ट फाॅर पीस, हार्मनी अ‍ॅन्ड सोशल चेंज’ या त्यांच्या आत्मचरित्राचे प्रकाशन उपराष्ट्रपती हमीद अन्सारी यांच्या हस्ते झाले होते. या आत्मचरित्राचा मराठी अनुवाद मे २०१३ साली 'लिव्हिंग फेथ' प्रकाशित झाला. माध्यमतज्ज्ञ प्रा. जयदेव डोळे यांनी या पुस्तकाचा मराठी अनुवाद केलेला आहे.
