मानगड हा छोटा किल्ला रायगड जिल्ह्यात, माणगाव तालुक्यातल्या निजामपूर गावाजवळ आहे. 
पुण्याहून ताम्हिणी घाटातून किंवा मुंबईहून मुंबई-गोवा मार्गावरील माणगावला येता येते. तेथून निजामपूर १० किमी आहे. निजामपूर ते पाचाड रस्त्याने गेल्यास बोरवाडी आणि नंतर मशीदवाडी हे खेडे लागते. त्या गावापासून प्रशस्त पायवाटेने पंधरा-वीस मिनिटांच्या सोप्या चढणीने मानगडाच्या अर्ध्या वाटेवरचे विंझाईदेवीचे कौलारू देऊळ लागते. विंझाईच्या मंदिरापासून खोदीव पायऱ्या चढून गेल्यावर दोन बुरुजांमध्ये बंदिस्त झालेला गडाचा दरवाजा दिसतो. दरवाज्याची कमान पडून गेली आहे. निजामपूरपासून गडापर्यंत अगदी मथ्यापर्यंत दिशादर्शक फलक लावलेले आहेत. दुर्गवीर नावाची संस्था गडाच्या संवर्धनाचे काम करते.
