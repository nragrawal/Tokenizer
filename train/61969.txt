दक्षिण व्हियेतनाम हा आग्नेय आशियातील वर्तमान व्हियेतनामाच्या दक्षिण भागावर इ.स. १९७५ सालापर्यंत अंमल असलेला एक देश होता. इ.स. १९५०च्या दशकात याला "व्हियेतनामचे राज्य" या नावाने आंतरराष्ट्रीय मान्यता लाभली; तर पुढे "व्हियेतनामचे प्रजासत्ताक" या नावाने यास आंतरराष्ट्रीय मान्यता होती. सायगाँ येथे याची राजधानी होती. इ.स. १९५४च्या जिनिव्हा परिषदेत व्हियेतनामाची साम्यवादी व बिगर-साम्यवादी अशी फाळणी झाल्यावर "दक्षिण व्हियेतनाम" व "उत्तर व्हियेतनाम" अशा संज्ञा रूढ झाल्या. व्हियेतनाम युद्धात दक्षिण व्हियेतनाम अमेरिकेच्या बाजूने सहभागी झाला.

