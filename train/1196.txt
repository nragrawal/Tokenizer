महाशिवरात्र हा दिवस माघ महिन्यातील माघ कृष्ण चतुर्दशी तिथीला हिंदू समाजात संपन्न होते. प्रत्येक महिन्यातल्या कृष्ण पक्षातील त्रयोदशीला शिवरात्री असते. असे असले तरी, या दिवशी शैव पंथीयांबरोबरच सामान्य जनही उपवास करतात, भगवान शिवाची आराधना आणि प्रार्थना करून दुसऱ्या दिवशी उपवास संपवतात. उत्तर भारतात हाच दिवस फाल्गुन महिन्यात गणला जातो, तर इंग्रजी महिन्याप्रमाणे हा दिवस बहुधा फेब्रुवारी किंवा मार्च महिन्यात येतो. 
संस्कृत पुराण साहित्यापैकी अग्नी पुराण, शिव पुराण, पद्म पुराण या ग्रंथांमध्ये महाशिवरात्रीचे महत्व वर्णन करण्यात आले आहे. या दिवशी बेलाची पाने वाहून शिवाची पूजा करावी असे या व्रताचे स्वरूप सांगण्यात आलेले आहे. महाशिवरात्रीला भगवान शंकराने तांडव नृत्य केले अशीही एक आख्यायिका प्रचलित आहे.
महाशिवरात्रीला शिवलिंगाची विशेष पूजा केली जाते. पंचगव्य म्हणजे गायीचे दूध, तूप, शेण, गोमूत्र आणि दही लावून शिवलिंगाला अभिषेक केला जातो. त्यानंतर दूध, दही, तूप, मध आणि साखर या पंचामृताने शिवलिंगाला लेपन केले जाते. त्यानंतर धोत्रा आणि बेलाची पाने तसेच पांढरी फुले वाहून पूजा केली जाते.
महाशिवरात्रीच्या निमित्ताने भारतभरात विविध तीर्थक्षेत्र तसेच प्रामुख्याने बारा ज्योतिर्लिंग स्थानी विशेष यात्रा भरतात. 
भारतात अनेल शिवमंदिरे असून शिवरात्रीला ठिकठिकाणी अशा मंदिरांत यात्रा भरतात.
अन्य कोणतेही उपास न पाळणारे हिंदू पुरुष आश्विनी आणि कार्तिकी या दोन एकादश्यांना आणि महाशिवरात्रीला उपवास करतात.
श्रीनगर येथील पूजा
शिवलिंगाची पूजा
कोलकाता येथील मंदिरात शिवरात्री पूजा
महाशिवरात्रीच्या दिवशी हे घोंगलाचे फूल शिवाला वाहण्याची विदर्भात पद्धत आहे.
काटेधोत्र्याचे फळ - महाशिवरात्रीच्या दिवशी हे फळ शिवाला वाहतात.
उत्सवी गर्दी
