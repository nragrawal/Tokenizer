चंद्रकांत मांडरे हे मराठी अभिनेते होते. ते मूळचे कोल्हापूरचे होते. बऱ्याच ऐतहासिक मराठी चित्रपटांत त्यांनी काम केले.
चंद्रकांत लहानपणपासूनच चित्रे काढवून ती रंगवीत १९३१ मध्ये सांगलीत 'बलवंत चित्रपट कंपनी' सुरू झाली होती. तिथे दरमहा पंधरा रुपये पगारावर पडदे रंगविण्याचे काम चंद्रकांत यांना मिळाले. परंतु, ही कंपनी बंद पडल्यामुळे चंद्रकांत यांची नोकरी गेली. परंतु, येथे चंद्रकांतांना मास्टर दीनानाथांनी पाहिले. ज्योतिषाचा अभ्यास असणाऱ्या मा. दीनानाथांनी चंद्रकांत यांचा हात बघून त्याचे भविष्य उज्ज्वल असल्याचे भाकीत केले, ते पुढे काही वर्षांनी खरे ठरले. बाबूराव पेंटरांनी चंद्रकांत यांना पहिले काम दिले. शेतकऱ्याचे आखूड धोतर, बंडी असा वेष त्यांच्या अंगावर चढविण्यात आला आणि त्याची सवय व्हावी म्हणून तब्बल महिनाभर तो तसाच ठेवण्यात आला. याचाच परिणाम म्हणजे "सावकारी पाश' या चित्रपटामधील चंद्रकांत यांचा गाजलेला अभिनय होय. 'सावकारी पाश' या मूकपटात शेतकऱ्याच्या मुलाचे जे काम व्ही.शांताराम यांनी केले, ते बोलपटात चंद्रकांत यांना करायला मिळाले. दिग्दर्शक भालजी पेंढारकरांनी पुढे गोपाळचे नाव बदलून ते 'चंद्रकांत' केले. 'राजा गोपीचंद' या हिंदी चित्रपटासाठी भालजींनी चंद्रकांत यांची निवड केली होती. या चित्रपटासाठी गोपाळऐवजी 'चंद्रकांत' हे नाव लावण्यात आले.
व्ही. शांताराम यांच्या "शेजारी' या चित्रपटापासून चंद्रकांत "प्रभात'मध्ये पूर्ण वेळ नेकरी करू लागले आणि त्यानंतर त्यांनी अनेक हिंदी-मराठी निर्माता, दिग्दर्शकांकडे पौराणिक, ऐतिहासिक, कौटुंबिक, ग्रामीण, सामाजिक अशा शंभराहून अधिक चित्रपटांतून वैविध्यपूर्ण भूमिका साकारल्या.

