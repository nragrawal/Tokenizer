एडवर्ड मायकल "बेअर" ग्रिल्स एक ब्रिटिश साहसवीर, लेखक आणि दूरचित्रवाणी प्रस्तुतकर्ता आहे. ते त्यांच्या मॅन व्हर्सस वाइल्ड या दूरदर्शन मालिकेसाठी जगभर प्रसिद्ध आहेत. त्यांनी निर्मनुष्य ठिकाणी जगण्याच्या अनेक दूरदर्शन मालिका युनायटेड किंग्डम आणि अमेरिकेत केल्या आहेत. २००९ मध्ये ते वयाच्या ३५व्या वर्षी ब्रिटनमधील सर्वात कमी वयाचे मुख्य स्काऊट झाले. त्यांनी वयाच्या २३व्या वर्षी माउंट एव्हरेस्ट शिखर सर केले. सर्वात कमी वयात माउंट एव्हरेस्ट सर करणारे ते ब्रिटनचे पहिले नागरिक झाले.
ग्रिल्स यांचा जन्म उत्तर आयर्लंड मधल्या डोनाघडी इथे झाला. वयाच्या चौथ्या वर्षापर्यंत ते तिथेच वाढले त्यानंतर त्यांचे कुटुंब आईल ऑफ व्हाइट वरील बेंम्ब्रिज येथे स्थानांतरित झाले. ते कॉन्झर्व्हेटिव्ह पार्टीचे राजकीय नेते सर मायकल ग्रिल्स आणि लेडी ग्रिल्स यांचे सुपुत्र आहेत. लेडी ग्रिल्स यांचे वडील नेव्हिल फोर्ड क्रिकेट खेळाडू आणि उद्योगपती होते तर त्यांची आई पॅट्रिशिया फोर्ड काही काळ अल्स्टर संघवादी दलाच्या सांसद होत्या. ग्रिल्स यांना लारा फॉसेट ही मोठी बहीण आहे जी कार्डिओ-टेनिसची प्रशिक्षक आहे. त्यांच्या या बहिणीने ते एका आठवड्याचे असताना त्यांना बेअर हे टोपणनाव दिले होते.
ग्रिल्स यांचे शिक्षण लुडग्रोव स्कूल, एटन कॉलेज, जिथे त्यांनी तिथला पहिला पर्वतारोहण क्लब सुरू करण्यात मदत केली आणि बर्कबेक, लंडन विद्यापीठात झाले जिथे त्यांनी २००२ साली हिस्पॅनिक अभ्यासात अंशकालिक पदवी मिळवली.
अतिशय कमी वयात ते त्यांच्या वडिलांकडून उंचावर चढणे आणि जहाज चालवायला शिकले. लहान वयातच ते स्कायडाइव्ह करायला शिकले आणि त्यांनी शोटोकान कराटेमध्ये दुसऱ्या डॅनचा ब्लॅक बेल्ट मिळवला. त्यांना इंग्रजी, स्पॅनिश आणि फ्रेंच या भाषा येतात. ग्रिल्स ख्रिश्चन आहेत आणि धर्म हा जीवनाचा कणा आहे असे ते त्याचे वर्णन करतात.
ग्रिल्स यांनी २००० साली शारा कॅनिंग्स नाईट यांच्याशी लग्न केले. त्यांना तीन मुले आहेत - जेस्सी, मर्माड्यूक आणि हकलबेरी.

