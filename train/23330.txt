अरुणोदय हे महाराष्ट्रातील ठाणे येथून प्रकाशित होणारे मराठी वृत्तपत्र होते. हे वृतपत्र काशिनाथ धोंडो फडके यांनी १८६६ साली यांनी सुरू केले. ठाणे जिल्ह्यातील हे पहिलेच वृतपत्र होय. अरुणोदय दीर्घकाळापर्यन्त म्हणजे सुमारे ४५ वर्षे चालू होते. अरुणोदयाला मुंबई-पुण्यासारखे सुधारलेले क्षेत्र नव्हते कि इंदुप्रकाश सारखा विद्वान लेखकवर्ग मिळाला नाही. या वर्तमानपत्रात त्याकाळच्या रीतीनुसार बातम्यापेक्षा निबंधवजा लेखांवर भर असे. अरुणोदयातील लेख विद्वत्तेपेक्षा, सखोल विवेचनापेक्षा, जहाल राजकीय मतप्रणाली मांडणारे आढळतात. सन १८८५ मध्ये राष्ट्रीय कॉंग्रेसचा जन्म होण्याआधी सुमारे २० वर्षे अरुणोदयात राजकारणावर व परकीय सत्तेच्या उच्चाटनासाठी कसे संघटित प्रयत्न व्हावयाला पाहिजेत याविषयीचे विवेचन व मार्गदर्शन यात असायचे.
जहाल मतप्रणालीच्या पुरस्काराप्रमाणे अरुणोदयाचे काही नवीन उपक्रमही उलेखनीय आहेत. ठिकठिकाणी बातमीदार नेमून त्यांच्या करवी बातम्या मिळविण्याच्या सध्याच्या बातमीसंस्थांच्या अभावी त्याकाळी वर्तमानपत्रांना इंग्लिश वृतपत्रांतील वा समकालीन इतर वृत्तपत्रातील बातम्यातील वृतसार देत असत. अरुणोदय स्वतंत्र बातमीदारांकरवी बातम्या मिळवित असे. याशिवाय नव्या वर्षांच्या पहिल्या अंकात मागील वर्षातील लेखांची आद्यअक्षरनुसार यादी अरुणोदयमध्ये देण्यात येत असे.
अरुणोदयात जहाल राजकीय विचार प्रदर्शित केले जात. याशिवाय अरूणोदयाच्या चालकांनी लंडन येथील पंच व तशाच प्रकारच्या गुजराती पत्राप्रमाणे हिंदूपंच नावाचे एक विनोदी पत्र चालू केले होते. या पत्रात प्रचलित राजकीय घडामोडीचे चित्रमय दर्शन दिले जात असे. चित्रांच्या खाली सूचक वाक्ये घालून चित्रातील विनोद वा प्रचाराकडे विशेष लक्ष वेधले जात असे. नंतरच्या व्यंगचित्राप्रमाणे केवळ काही रेखांच्याद्वारे विशिष्ट अर्थ सूचित करण्याइतकी त्यावेळची चित्रे नसत. हिंदुपंच पत्राचा हा प्रयत्न होता. अरुणोदयाच्या जहाल विचारसरणीमुळे ब्रिटिश राजवटीने याची मुस्कटदाबी केली. सन १९११ मध्ये अरुणोदय पत्र व छापखाना सरकारी रोषाला बळी पडून बंद पडले.
