भास्करराव दुर्वे ऊर्फ नाना दुर्वे, हे संगमनेर-अकोले परिसरातील लोकनेते, स्वातंत्र्यसैनिक, समाजसेवक होते. ते प्रजा समाजवादी पक्षाचे नेते होते, त्यांनी परिसरातील मजूर, कामगार, कष्टकरी, महिला यांच्यासाठी कार्य केले. त्यांना कामगार आदिवासी साथी म्हंटले जाते. ते अहमदनगर जिल्ह्यात नाना, भास्करनाना, नानासाहेब या नावाने ओळखले जात होते. ते साने गुरुजींचे सहकारी साथी होते. ते व्यवसायाने वकील होते. वकिली करतानाच राजकीय आणि सामाजिक कार्यात त्यांनी स्वतःला वाहून घेतले. त्यांच्या जीवनावर साहित्यिक रंगनाथ पठारे यांनी ताम्रपट ही कादंबरी लिहिली आहे. 
गोवा मुक्ति आंदोलन, संयुक्त महाराष्ट्र चळवळ, भाववाढ विरोधी आंदोलन, आदिवासी जमिनी अतिक्रमण मुक्ति लढा अशा अनेक लढ्यात ते अग्रभागी होते. साने गुरुजींचे शिष्य आणि बाबा आमटे यांच्या 'रचनात्मक संघर्ष' या कल्पनेचे ते क्रियाशील पुरस्कर्ते होते. 
प्राचार्य मधुसूदन विष्णू कौंडिण्य हे त्यांचे आणि साथी सायन्ना नारायण यनगंदूल हे त्यांचे अनुयायी होते. त्यांच्या नावाने भास्करराव दुर्वे प्रतिष्ठान स्थापन करण्यात आले असून कौंडिण्य हे त्यावर पाच वर्षे विश्वस्त होते. 
शिक्षण प्रसारक संस्था, संगमनेर व संगमनेर महाविद्यालय यांची प्रगती दर्शविण्यासाठी २००० साली 'दर्शन' हा महाग्रंथ प्रकाशित करण्यात आला. हा ग्रंथ भास्करनाना दुर्वे यांना समर्पित करण्यात आला आहे.
१९५२ साली संगमनेर विधानसभा निवडणुकीत बी.जे. खताळ पाटील, कॉ. दत्ता देशमुख व भास्करराव दुर्वे अशी निवडणूक झाली. त्यात कॉ. दत्ता देशमुख यांच्याकडून भास्करराव दुर्वे आणि बी.जे. खताळ पराभूत झाले. १९६२ ची निवडणूक पुन्हा बी.जे. खताळ पाटील, कॉ. दत्ता देशमुख व भास्करराव दुर्वे यांच्यात झाली. त्यात खताळ यांच्याकडून भास्करराव दुर्वे पराभूत झाले. १९६७ सालची निवडणूक बी.जे. खताळ पाटील आणि भास्करराव दुर्वे अशी लढत होऊन पुन्हा भास्करराव दुर्वे पराभूत झाले. विधानसभेच्या दोन निवडणुकांमध्ये ते केवळ ५०० मतांच्या फरकाने पराभूत झाले. "काँग्रेसवाल्यांनी आयुष्यभर समाजवादी निष्ठा जपणार्‍या नानांना ’ब्राह्मण’ संबोधून पराभूत केले", असे मत संगमनेर येथील राजकीय, सामाजिक कार्यकर्त्या आणि लोकशाही समाजवाद पक्षाच्या ॲडव्होकेट निशा शिवूरकर यांनी व्यक्त केले आहे. 
प्रा. मा. रा. लामखडे यांनी भास्करराव दुर्वे यांच्यावर "श्रमण्यातच विश्रांती, झिजणे उल्हास जया....." हा लेख लिहिला आहे.
