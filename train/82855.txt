विंडोज ९८ ही मायक्रोसॉफ्ट या कंपनीची चित्रमय संगणक संचालन प्रणाली आहे. ती विंडोज ९क्ष मालिकेतील दुसरी महत्त्वाची प्रकाशित संचालन प्रणाली आहे. मे १५, १९९८ रोजी ती उत्पादनासाठी प्रकाशित झाली तर रिटेलसाठी जून २५, १९९८ रोजी प्रकाशित झाली. विंडोज ९८ ही संचालन प्रणाली विंडोज ९५ च्या अनुक्रमिक आहे. आपल्या पूर्वक्रमिकाप्रमाणेच विंडोज ९८ मध्ये एमएस-डॉस आधारित बूट लोडर होते तसेच विंडोज ९८ हायब्रिड १६-बिट/३२-बिट एकसंघ उत्पादन होते. विंडोज ९८ च्या नंतर विंडोज ९८ द्वितीय आवृत्ती ही मे ५, १९९९ रोजी व त्यानंतर विंडोज एमई ही सप्टेंबर १४, २००० रोजी प्रकाशित झाली. विंडोज ९८ साठीचे मायक्रोसॉफ्टचे समर्थन जुलै ११, २००६ रोजी समाप्त झाले.
१९९० च्या दशकात विंडोज ९८ चा विकास सुरू झाला. त्यावेळी या संचालनप्रणालीला "मेम्फिस" हे सांकेतिक नाव देण्यात आले होते. अनेक विकासनप्रक्रियेतील विंडोज ९८ च्या आवृत्या प्रकाशित झाल्या किंवा त्यांची वाच्यता झाली. याची सुरुवात डिसेंबर १५, १९९६ रोजी बिल्ड १३५१ पासून ते शेवट विंडोज ९८ द्वितीय आवृत्तीबरोबर झाला.
विंडोज ९८ मध्ये इंटरनेट एक्सप्लोरर ४.०१ अंतर्भूत आहे. इंटरनेट एक्सप्लोरर वगळता इतर अनेक आंतरजालसंबंधित प्रोग्राम विंडोज ९८ मध्ये होते, जसे की आउटलूक एक्सप्रेस, विंडोज ॲड्रेस बुक, फ्रंटपेज एक्सप्रेस, मायक्रोसॉफ्ट चॅट, पर्सनल वेब सर्व्हर व आंतरजालावर प्रकाशित करण्यासाठी एक प्रोग्राम, नेटमीटिंग व नेटशो प्लेयर, ज्याची जागा विंडोज ९८ द्वितीय आवृत्तीत विंडोज मीडिया प्लेयर ६.२ ने घेतली.
विंडोज ९८ च्या बाह्यावरणातील सुधारणांमध्ये सर्व सुधारणा विंडोज डेस्कटॉप अपडेट मधून येतात. जलद सुरुवात साधनपट्टी, डेस्कबँड, ॲक्टिव्ह डेस्कटॉप, चॅनेल्स, अग्रभूमीवरील खिडक्या मिनिमाइझ करणे, एकदाच टिचकी मारल्यावर प्रोग्राम उघडण्याची सुविधा, विंडोज एक्सप्लोररमध्ये मागे व पुढे जाण्यासाठी कळा, आवडी व पत्त्याची पट्टी तसेच फोल्डरमध्ये इमेज थंबनेल्स, फोल्डर माहितीटिपा व आंतरजाल दर्शन तसेच एचटीएमएल आधारित साचांद्वारे फोल्डर अनुकुलीकरण ही त्याची उदाहरणे आहेत.
विंडोज ९८ मध्ये बाह्यावरण सुधारणा, थीम्स तसेच इतर सुविधा मायक्रोसॉफ्ट प्लस! मधूनही येतात. ड्राइव्हस्पेस ३, कंप्रेशन एजंट, डायल-अप नेटवर्किंग सर्व्हर, डायल-अप स्क्रिप्टिंग टूल व कार्य अनुसूचक ही त्याची उदाहरणे आहेत. त्रिमितीय पिनबॉल स्थापक सीडीमध्ये असला तरी तो वापरकर्त्याला स्थापन करुन घ्यावा लागतो. विंडोज ९८ मध्ये स्वतंत्र विकत घेण्याजोगा प्लस! पॅक होता व त्यास प्लस! ९८ असे नाव दिले गेले होते.
विंडोज ९८ द्वितीय आवृत्ती ही विंडोज ९८ ची अद्ययावत केलेली आव्व्र्त्ती असून ती मे ५, १९९९ रोजी प्रकाशित झाली. तिच्यात अनेक लहान चुका दुरुस्त केल्या होत्या तसेच सुधारलेले डब्ल्युडीएम ऑडियो व मॉडेम समर्थन, इंटरनेट एक्सप्लोरर ४च्या जागी नवीन इंटरनेट एक्सप्लोरर ५, वेब फोल्डर्स तसेच बाह्यावरणात थोड्या सुधारणादेखील होत्या.


