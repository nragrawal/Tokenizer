सरदेशपांडे हे एक आडनाव आहे.हे आडनाव आपल्याला कर्‍हाडे ब्राह्मण, देशस्थ ब्राह्मण, गौड सारस्वत ब्राह्मण आणि चांद्रसेनीय कायस्थ प्रभूंमध्ये आढळते.  
सरदेशपांडे ही पदवी साधारण १४-१५ व्या शतकात सुलतानांनी दिली असावी. यातील 'सर' या शब्दाचा अर्थ प्रमुख असा आहे. पांडे हा शब्द पांड्ये या शब्दाचा अपभ्रंश असून तो मूळ पंडित या शब्दावरून आला आहे.सरदेशपांडे हे पदनाम असल्याने ते आडनाव असण्यासाठी व्यक्तीला विशिष्ट जात असणे आवश्यक नसते. 
रत्नागिरी जिल्ह्यातील संगमेश्वर तालुक्यात कोंडगाव आणि कनकाडी या गावांत सरदेशपांडे कुटुंबाची वस्ती आहे. इ.स.१४२५ सालच्या सुमारास आत्ताच्या कर्नाटकातील गुलबर्गा येथे अंताजी नागोजी पंडित म्हणून एक बादशहाच्या दरबारी होते. त्यांना बादशाहने पंडित हि पदवी दिली होती. त्यांचे पद्मनाभ, नागोजी, शिवाजी, पद्माकर, श्रीधर, हरी, कोंडो आणि बापुजी असे एकूण आठ पुत्र होते. यापैकी बापुजी हे गुलबर्ग्यातच राहिले. पद्माकर यांचे वंशज पूर्वी सातारा व बडोदे येथे होते. त्यांचे वंशज आज सालपे-केळवली, तालुके लांजा येथे राहतात.कोंडो यांना आंबे घाटाचे पत्की पणाचे वतन मिळाले. उर्वरित बंधू पद्मनाभ, श्रीधर, नागोजी, शिवाजी व हरी हे अनुक्रमे किल्ले विशाळगडच्या अंमलाखालील कोकणातील लांजे, देवळे, हरचिरी, हातखंबे व पावस या पाच महालांच्या कुलकर्णी वतनाच्या सनदा घेऊन या पाच महालांत आले. आज ते पंडित, सरदेशपांडे, सरदेशकुलकर्णी, कुलकर्णी इ. नावाने ओळखले जातात.
यांपैकी देवळे महालाचे कुलकर्णी पणाचे वतन श्रीधर यांच्याकडे होते. त्यांचेच वंशज म्हणजे हे आजचे कोंडगाव व कनकाडी येथील सरदेशपांडे होत. कनकाडी व कोंडगाव येथील सरदेशपांडे हे संपूर्ण खिलणा तालुक्याचे कुलकर्णी होते. 
अशाप्रकारे सर हा उपसर्ग असलेली अन्य आडनावे : सरदेशमुख, सरदेसाई, सरनाईक, सरपोतदार, सरमुकादम, वगैरे. सरदार या आडनावातला सर हा उपसर्ग नाही.
