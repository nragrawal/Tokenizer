यशवंत कानिटकर हे एक मराठी भाषातज्‍ज्ञ असून मुंबईतील सचिवालयात भाषासंचालक होते.
भाषासंचालक या नात्याने भाषाविषयक प्रश्नावर राजभाषा, परिभाषा, अनुवाद, कोशरचना आदी स्वरूपाचे तसेच व्यक्तिचित्रे विषयकही विपुल लेखन केले होते.

१९५३ ते १९५७ या काळात त्यांनी प्रतिष्ठानचे संपादन केले व त्याच वेळी मेनका हा पहिला काव्यसंग्रह प्रसिद्ध केला. शालेय शिक्षणानंतर उच्च शिक्षणासाठी कानिटकर हैदराबादला गेले. उस्मानिया विद्यापीठातून प्रावीण्यासह त्यांनी मराठी विषयात एम.ए. केले. तेथे त्यांनी काव्यलेखन केले. प्रतिष्ठान मासिकात यशवंत कानिटकरांच्या अनेक कविता प्रसिद्ध झाल्या. हैदराबाद येथेच एम. एन. रॉय यांचे व्याख्यान ऐकल्यानंतर त्यांच्या विचारांनी यशवंत कानिटकर प्रभावित झाले व नंतर रॉयवादी बनले.
चार भाषांवर प्रभुत्व असल्याने हैदराबाद राज्याच्या भाषा विभागात ते भाषांतरकार म्हणून रुजू झाले. 
१९५६ मध्ये राज्य पुनर्रचनेनंतर त्यांची बदली तत्कालीन मुंबई राज्यात झाली. १ मे १९६० रोजी महाराष्ट्र राज्याची स्थापना झाल्यानंतर शासनाने सरकारी कारभाराची भाषा मराठी राहील, असे धोरण जाहीर केले. त्यासाठी कानिटकरांनी प्रारंभी प्रशासनिक परिभाषा कोश व मार्गदर्शन पुस्तिका तयार करण्याचे काम केले.
भाषा संचालनालय सुरू झाल्यानंतर राजभाषा मराठीविषयक धोरण राबविणे, परिभाषा कोश, अमराठी कर्मचार्‍यांसाठी मराठी भाषा परीक्षा आयोजित करणे, केंद्र राज्य अधिनियमांचा अनुवाद करणे अशी कामे यशवंत कानिटकरांनी केली. ते भाषासंचालक पदावर दीर्घ काळ काम करून सेवानिवृत्त झाले.
