निरपेक्ष शून्याच्या वर काही अंश तापमानापर्यंत काही धातू व मिश्रधातू थंड केल्यास, त्यांची विद्युत संवाहकता अतिशय वाढते व रोध शून्य होतो, या अविष्काराला ‘अतिसंवाहकता’ म्हणतात. त्याचबरोबर अतिसंवाहकाच्या अंतर्भागात कर्षुकीय क्षेत्रही शून्य होते; इतकेच नव्हे तर अतिसंवाहकास प्रथम दुर्बल कर्षुकीय क्षेत्रात ठेवून, नंतर त्याचे तापमान संक्रमण तापमानाच्या खाली नेल्यास, त्याच्या अंतर्भागातील कर्षुकीय स्त्रोतरेषा बाहेर फेकल्या जातात व तो संपूर्णपणे प्रतिकर्षुक बनतो. 
