सलीम शेख ऊर्फ सल्या चेप्या हा सातारा, सांगली, कोल्हापूर जिल्ह्यात दहशत पसरविणारा कुख्यात गुंड होता. सल्या चेप्या याचा ससून रुग्णालयात उपचारादरम्यान मृत्यू झाला. खून, अपहरण, खंडणी, मारामारी, दरोडा असे ३५ गुन्हे सल्या चेप्या याच्यावर दाखल होते. एका वर्षापूर्बी त्याला मोक्काअंतर्गत अटक करण्यात आली होती.
कर्‍हाड येथे जिल्हा सत्र न्यायालयात ३० ऑगस्ट २०१३ रोजी झालेल्या गोळीबारात सल्या हा गंभीर जखमी झाला होता. त्याच्या मणक्याला गोळी लागल्यामुळे गेल्या दोन वर्षांपासून त्याच्यावर औषधोपचार सुरू होते. महाराष्ट्र संघटित गुन्हेगारी प्रतिबंधक कायद्यानुसार ऑक्टोबर २०१५मध्ये त्याला अटक करण्यात आली होती. अटकेनंतर खासगी रुग्णालयात उपचार घेण्यासाठी जामीन मिळावा असा अर्ज त्याने केला होता. मात्र, तो फेटाळल्यामुळे ४ डिसेंबर २०१५पासून त्याच्यावर पुण्याच्या ससून रुग्णालयात उपचार सुरू होते. उपचारादरम्यान त्याचा मृत्यू झाला.
महाराष्ट्र केसरी संजय पाटील यांच्या खून प्रकरणात सल्या याला जानेवारी २००९ मध्ये अटक झाली होती. त्याच प्रकरणाचा खटला सुरू असताना २००९ मध्ये त्याच्यावर दोन वेळा गोळीबार झाला. मात्र, दोन्ही वेळा तो वाचला होता. त्यानंतर ३० ऑगस्ट २०१३ रोजी कर्‍हाडच्या जिल्हा सत्र न्यायालयात पुन्हा त्याच्यावर गोळीबार झाला. त्यामध्ये त्याच्या मणक्याला गोळी लागली होती.
