सुबल सरकार हे बंगाली नृत्यदिग्दर्शक होते. त्यांनी चार दशकांच्या कारकिर्दीत सुमारे ९५ मराठी, हिंदी, पंजाबी, बंगाली, भोजपुरी, नेपाळी चित्रपटांसाठी नृत्यदिग्दर्शन केले. 
सरकारांचा जन्म बांग्लादेशात झाला. नंतर त्यांचे कुटुंबीय कोलकात्यास हलले. कलाकार म्हणून कारकिर्द घडवायचे स्वप्न उराशी घेऊन सुबल सरकार मुंबईत आले. मुंबईत आल्यावर आरंभी त्यांनी फळविक्रीचा व्यवसाय केला. या काळात नृत्यदिग्दर्शक सचिन शंकर यांच्याशी त्यांची ओळख झाली. सचिन शंकरांकडून सरकारांनी नृत्यप्रशिक्षण घेतले. ते सचिन शंकरांच्या नृत्यपथकातून काही काळ काम करत होते. काही काळाने त्यांनी स्वतःचे नॄत्यपथक स्थापून भारतभर दौरे करण्यास सुरुवात केली. इ.स. १९७५ साली सोयरीक या मराठी चित्रपटाद्वारे त्यांनी नृत्यदिग्दर्शक म्हणून पदार्पण केले. त्यांनी नॄत्यदिग्दर्शन केलेले माहेरची साडी, पांडू हवालदार, रामराम गंगाराम हे मराठी चित्रपट खूप गाजले.
१२ नोव्हेंबर, इ.स. २०११ रोजी मुंबई, महाराष्ट्र येथील परळ उपनगरातल्या निवासस्थानी त्यांचा मॄत्यू झाला.
