इहो मिंग पेइ हे एक चिनी-अमेरिकन स्थापत्यकार आहेत. त्यांना आधुनिक वास्तूशास्त्राचा जनक असे संबोधले जाते. १९१७ साली चीनच्या कँटन शहरात जन्मलेले व शांघाय आणि हाँग काँगमध्ये वाढलेले पेइ इ.स. १९३५ साली अमेरिकेत दाखल झाले. एम.आय.टी.मध्ये वास्तूशास्त्र शिकताना पेइंनी फावल्या वेळेत नवनवी स्थापत्य तंत्रे विकसित केली तसेच ल कॉर्बूझीये व इतर होतकरू वास्तूशास्त्रज्ञांच्या शैलीचा अभ्यास केला.
आजवर पेइ ह्यांनी अमेरिकेमधील व जगातील अनेक प्रसिद्ध इमारती डिझाईन केल्या आहेत. त्यांच्या कामात बॉस्टनमधील जॉन एफ. केनेडी अध्यक्षीय ग्रंथालय, पॅरिसमधील लूव्र संग्रहालयाचा काचेचा पिरॅमिड, हाँग काँगमधील बँक ऑफ चायना टॉवर तसेच दोहामधील म्युझियम ऑफ इस्लामिक आर्ट ह्या उल्लेखनीय वास्तू गणल्या जातात.
