आल्ब्रेख्त ड्यूरर हा एक जर्मन चित्रकार होता. रेखाटन, चित्रकला, एनग्रेव्हिंग वुडकट या तंत्राने छपाई अशा विविध कलामाध्यमात मोलाचे योगदान करणारा जर्मन कलाकार म्हणून तो ओळखला जातो.
ड्यूररचा जन्म जर्मनीतील न्यूरेंबर्ग शहरात झाला. त्याचे वडील व्यवसायाने सोनार होते त्यामुळे पत्र्यावर नाजूक कोरीवकाम करण्याची कला तो लहानपणीच शिकला. वोल्गेमट या चित्रकाराच्या स्टुडिओत त्याने तीन वर्षे काम केले. तिथे तो एनग्रेव्हिंग आणि काष्ठमुद्रातंत्र शिकला. इटलीत जाऊन व्हेनिसमध्ये त्याने न्यूडपेंटिंग आणि पर्स्पेक्टिव्ह बाबतच्या तंत्राचाही अभ्यास केला. इटलीत असताना त्याने गुलामस्त्रिया, पागोटेवाले तुर्क य़ांची रेखाटने केली होती.
इटलीतून परतल्यावर आल्ब्रेख्त ड्यूररने न्यूरेंबर्ग येथे स्वत:चा स्टुडिओ उभारला. नंतरच्या काही वर्षात त्याने बायबलमधील प्रसंग, रूपककथा यांची चित्रे रेखाटली. त्याच्या प्रसिद्ध चित्रांमध्ये 'सेल्फ पोर्ट्रेट', 'पोर्ट्रेट ऑफ एलिझाबेथ ट्युचर', 'अ हेअर', 'द लार्ज पीस ऑफ टर्फ', 'ॲडम', 'द ॲडोरेशन ऑफ द मॅगी', 'द ॲडोरेशन ऑफ द ट्रिनिटी', 'द फोर ॲपस्टल्स' यांचा समावेश आहे.
काष्ठमुद्रातंत्र वापरुन ड्यूररने सिंहाच्या पायातील काटा काढणार्या सेंट जोरामच्या जीवनातील प्रसंगही चित्रित केलेला आहे.
एनग्रेव्हिंग माध्यमाच्या ड्यूररच्या गाजलेल्या चित्रकृतीत 'द नाईट, डेथ ॲन्ड द डेव्हील', 'द फॉल ऑफ मॅन', 'मेलेंकोलिआ' या चित्रकृतींचा समावेश होतो.
सेंट जोराम इन हिज स्टडी
द नाईट, डेथ ॲन्ड द डेव्हील
मेलेंकोलिआ
द ॲडोरेशन ऑफ द मॅगी
द फोर ॲपस्टल्स
आल्ब्रेख्त ड्यूररने चित्रकला आणि काष्ठमुद्रातंत्र यासंबंधित माहितीपूर्ण व महत्वाचे असे 'आर्ट ऑफ मेजरमेंट विथ कंपास ॲन्ड रूलर', 'टिचिंग अबाऊट द फोर्टिफिकेशन ऑफ टाउन्स, कॅसल्स ॲन्ड प्लेसेस' व 'ट्रिटाईज ऑन ह्युमन प्रपोर्शन्स' हे तीन ग्रंथ लिहिले.
