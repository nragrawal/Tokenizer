रमेश सहस्रबुद्धे हे एक मराठी विज्ञानकथा लेखक होते. ते विज्ञान युग या पुण्यात प्रसिद्ध होणार्‍या मासिकाच्या सल्लागार मंडळावर होते. अनेक दिवाळी अंकांत त्यांनी लेखन केले आहे. दैनिक प्रभातच्या दिवाळी अंकात आणि प्रभातने राबविलेल्या ऑल राउंडर या उपक्रमात त्यांचा सहभाग होता. 
रमेश सहस्रबुद्धे यांनी मराठी विज्ञान परिषदेमार्फत काढल्या जाणार्‍या पत्रिकांसाठी आणि मासिकाच्या संपादक मंडळातही काम केले आहे. 
सहस्रबुद्धे यांनी आजवर वेगवेगळ्या विषयांवर ७६ पुस्तके लिहिली आहेत. अनेक दिवाळी अंकांमध्ये लेखन केले असून, त्यांनी लिहिलेल्या विज्ञान-कुतूहल, प्राणी-पक्षी निरीक्षण, बोधकथा, वैज्ञानिक आणि थोरांचे किस्से प्रसिद्ध झाले आहेत. अनेक वृत्तपत्रे आणि नियतकालिके यांमधून त्यांचे लेखन प्रकाशित झाले असून, आकाशवाणी आणि दूरचित्रवाणी वाहिन्यांवरून त्यांची व्याख्यानमालाही प्रदर्शित झाली आहे. 
रमेश सहस्रबुद्धे हे महाराष्ट्र राज्य विद्युत महामंडळाचे पहिले मुख्य जनसंपर्क अधिकारी होते. पुण्याच्या निगडी या उपनगरातील ज्येष्ठ नागरिक संघाचे ते अध्यक्ष होते.
