
सामना क्र : ४९श्रीलंका वि. भारत-दिनांक : २ एप्रिल, स्थळ :मुंबईनिकाल : भारत विजयी



भारत यजमान संघ असल्याने महेंद्रसिंग धोणीने कुमार संघकारा, सामनाधिकारी जेफ क्रोव आणि समालोचक रवी शास्त्री यांच्या उपस्थितीत नाणे उडवले आणि संघकाराने कौल दिला. नाणे खाली पडल्यावर संघकाराचा कौल चुकल्याचा रवी शास्त्री व धोणी यांचा समज झाला परंतु क्रोवने आपल्याला कौल ऐकूच न आल्याचे सांगितले. संघकाराने आपण कौल दिला कि नाही हे सांगितले नाही. परिणामी क्रोवने परत नाणेफेक करण्यास सांगितले. यावेळी संघकाराने दिलेला कौल बरोबर आला व श्रीलंकेने प्रथम फलंदाजी करण्याचा निर्णय घेतला. यावेळी समालोचन करणाऱ्या मायकेल वॉन आणि शेन वॉर्न यांनी आपल्याला संघकाराचा पहिला कौल ऐकू आल्याचे व संघकारा नाणेफेक हरल्याचे स्पष्ट केले आहे. 
श्रीलंकेकडून या विश्वचषकात सलामीलाच धावांचे विक्रमी डोंगर उभे करणाऱ्या तिलकरत्ने दिलशान आणि उपुल थरंगा यांच्या विरुद्ध भारताचे झहीर खान आणि शांताकुमारन श्रीसंतने गोलंदाजी सुरू केली. झहीर खानने आपली पहिली तीन षटके निर्धाव टाकून २००३च्या अंतिम सामन्यात केलेली चूक पुन्हा होणार नाही याची खात्री करून दिली. झहीर खानने आपल्या चौथ्या षटकात थरंगाला आउटस्विंगर टाकून पहिल्या स्लिपमध्ये वीरेंद्र सेहवागकरवे झेलबाद केले. झहीर विरुद्ध धावा करणे मुश्किल झाल्यामुळे फलंदाजांनी श्रीसंतच्या गोलंदाजीवर धोका पत्करुन फटके मारणे सुरू केले. बाराव्या षटकात श्रीसंतला खेळपट्टीचा निषिद्ध भाग तुडवल्याबद्दल पहिला व शेवटचा इशारा मिळाला. कदाचित त्यामुळे सैरभैर झालेल्या श्रीसंतच्या त्या षटकात एक नो-बॉलसह १५ धावा वसूल झाल्या. त्यानंतर गोलंदाजीस आलेल्या हरभजनसिंगने दिलशानचा बळी मिळवून श्रीलंकेच्या बाजूने झुकत चाललेल्या सामन्याला परत खेचले. संघकारा आणि माहेला जयवर्दने यांनी चिवटपणाने खेळत मोठी भागीदारी सुरू केली पण धोणीने संघकाराला युवराजसिंगच्या गोलंदाजीवर टिपून महत्त्वाचा ब्रेक-थ्रू मिळवून दिला. डावाच्या अंतिम टप्प्यात धोणीने पुन्हा झहीर खानला गोलंदाजी दिली आणि त्याने चामर कपुगेडेराला बाद केले. याआधीच्याच षटकात थिलन समरवीरा बाद झालेल्या असल्याने एका बाजूने किल्ला लढविणाऱ्या जयवर्दनेने आक्रमण करण्याचा बेत पुढे ढकलला आणि १-२ धावा मिळवण्याकडे लक्ष केंद्रित केले. अखेरच्या पाच षटकांत पॉवर प्ले सुरू झाल्यावर जयवर्दने सह नुवान कुलशेखरा आणि थिसरा परेरा यांनी भारतीय गोलंदाजांना धारेवर धरत ६३ धावा मिळवल्या. पहिली तीन षटके निर्धाव टाकणाऱ्या झहीर खानने अखेरच्या तीन षटकांत धावांची उधळण केली आणि श्रीलंकेचा डाव २७४ धावांवर थांबला.
या सामन्याआधी वानखेडे मैदानावर सचिन तेंडुलकर आपले शंभरावे आंतरराष्ट्रीय शतक पूर्ण करेल अशी अनेक लोकांची अपेक्षा होती. वीरेंद्र सेहवाग आणि तेंडुलकरने भारताच्या डावाची सुरुवात केली आणि लसित मलिंगाच्या दुसऱ्याच चेंडूवर वीरेंद्र सेहवाग पायचीत झाला. त्याने तडकाफडकी मागितलेल्या पुनर्निरीक्षणातही तो बाद असल्याचेच शाबित झाले. त्यानंतर गौतम गंभीर आणि तेंडुलकरने षटकी पाच धावांचा वेग ठेवला होता पण लसित मलिंगाच्या आउटस्विंगरवर संघकाराकडे झेल देउन तेंडुलकर परतला तेव्हा संपूर्ण मैदानात स्मशानशांतता पसरल्याचे भासत होते. विराट कोहली आणि गौतम गंभीरने नेटाची खेळी करत भारताचा डाव समाधानकारक स्थितीत ठेवला. दिलशानने आपल्याच गोलंदाजीत सुरेख झेल घेउन कोहलीला बाद केले तेव्हा युवराजसिंगला फलंदाजीला न पाठवता धोणीने स्वतःच आला. त्याने गंभीरच्या संगतीत शंभराहून अधिक धावा जमवल्या. आपले शतक हातातोंडाशी असताना गंभीरने आपली विकेट दिली आणि युवराजसिंग फलंदाजीला आला. साडेआठ षटकांत पन्नासेक धावा हव्या असल्या तरी प्रत्येक धाव व प्रत्येक निर्धाव चेंडू सामन्याचे पारडे इकडून तिकडे करीत होते. अखेर धोणीने एकोणपन्नासाव्या षटकात कुलशेखराच्या गोलंदाजीवर षटकार ओढला आणि भारताला विजय मिळवून दिला.
गडी बाद होण्याचा क्रम: १-१७, २-६०, ३-१२२, ४-१७९, ५-१८२, ६-२४८ 
गडी बाद होण्याचा क्रम: १-०, २-३१, ३-११४, ४-२२३ 							
नाणेफेक: श्रीलंका - फलंदाजी
मालिका : भारतने क्रिकेट विश्वचषक, २०११ जिंकला.
सामनावीर : महेंद्रसिंग धोणी 
पंच : अलिम दर आणि सायमन टॉफेल 
तिसरा पंच : इयान गोल्ड 
सामना अधिकारी : जेफ क्रो 
राखीव पंच : स्टीव डेविस 
अंतिम सामना जिंकल्यावर भारतीय संघाला विश्वचषक मिळाला. त्याचबरोबर सरकार आणि खाजगी कंपन्यांकडून त्यांच्यासाठी इतर अनेक बक्षिसे जाहीर करण्यात आली.
