कित्तूर चेन्नम्मा ही कर्नाटक राज्यातील बेळगाव जिल्ह्यातील कित्तूर या संस्थानाची राणी होती.
पुणे-बेंगळूरू महामार्गावरील काकती गावातील किल्ल्यात २३ ऑक्टोबर १७७८ साली चेन्नम्मा यांचा जन्म झाला. ब्रिटीशांच्या दडपशाही विरोधात १८२४ ते १८२९ सालापर्यंत शौर्याने राणीने लढा दिला. पण संगप्पा व हुराकडली या दोन सरदारांनी इंग्रजांना शहरात शिरण्याचा चोरवाटा दाखविल्याने इंग्रजांनी किल्यात घुसून राणी चेन्नमाला पकडले. राणी चेन्नमाला इंग्रजांनी पकडून बेलहोंगलच्या कारागृहात ठेवले. त्या कारागृहातच २ फेब्रुवारी १८२९ रोजी राणी चेन्नमाचे निधन झाले.
राणी चेन्नमाचा जन्म आंध्रातील काकतीय राजघराण्यातील घुलप्पा देसाई आणि त्यांची पत्नी पद्मावती यांच्या पोटी इ.स. १७७८ मध्ये झाला. लहानपणापासून चेन्नमाला तिरंदाजी, अश्वरोहण, तलवारयुद्ध, भालायुद्ध अशा मर्दानी कलांची आवड तर होतीच, शिवाय या सर्व कलांमध्ये तिने प्राविण्यही मिळविले होते. चेन्नमाला कानडी, मराठी, उर्दु या भाषा अवगत होत्या.
