रिव्हर्सड रिआलिटीज हे नायला कबीरलिखित पुस्तक आहेहे पुस्तक मुख्यतः विकासाच्या संकल्पनेवर लिंगभाव परिप्रेक्ष्यातून चिकित्सकरित्या भाष्य करते. या पुस्तकामध्ये लेखिका विकास हि संकल्पना लिंगभावाच्या चष्म्यातून बघत आहेत आणि त्यात असलेले वेगवेगळे दृष्टीकोन त्या स्पष्ट करत आहेत. त्याचबरोबर त्यांनी विकास या संकल्पनेची स्त्रीवादी दृष्टीकोनातून चिकित्सा केलेली आहे.
या पुस्तकामध्ये साधारणतः विकासामध्ये स्त्रियांचे सभासदत्व, विकासातील स्त्रिया या विषयीचा संरचनात्मक दृष्टीकोन, विकासाचे लिंगभाव परिप्रेक्ष्यातून असलेले वेगवेगळे दृष्टीकोन त्याचबरोबर लिंगभाव, आणि घरदार, स्त्रिया, मातृत्व आणि लोकसंख्या धोरण, लिंगभाव प्रशिक्षणातील प्रश्न इ. गोष्टींचा समावेश आहे.
हे पुस्तक साधारणतः तीन विभागांमध्ये विभागले गेले आहे. पहिले चार प्रकरणे स्त्रीवाद आणि विकास याविषयक चर्चांवर सैद्धांतिक मांडणी करते. नंतरचे तीन प्रकरणे हे विकासाचे विचार आणि व्यवहार यामधील महत्त्वाच्या संकल्पनांचे विश्लेषण करते तर शेवटच्या प्रकरणांमध्ये व्यवहारातील काही उदाहरणे घेऊन त्यामधील कल्पना आणि व्यवहार यांच्यातील संबंधाचे परिक्षण केले आहे. या पुस्तकातील बरीचशी प्रकरणे ही विकासाच्या संकल्पनेवर भाष्य करतात. विकासाची संकल्पना स्पष्ट करताना ती सर्व इतर संदर्भात स्पष्ट करावी लागते. ती वेगवेगळ्या विचारप्रणालीवर आधारलेली संकल्पना आहे. या संकल्पनेविषयक असणारी गुंतागुंती विषयीची मांडणी नायला कबीर करतात. त्याचबरोबर विकासासंदर्भात लिंगभावात्मक प्रश्न यावरही या पुस्तकामध्ये प्रकाश टाकलेला आहे. विकासाच्या संदर्भात महत्त्वाचा मुद्दा त्या मांडतात की, विकासाच्या क्षेत्रामध्ये धोरणे आणि संकल्पनांची आखणी करताना महत्त्वाच्या वित्तीय संस्था, संघटना यांची महत्त्वाची भूमिका असते. नायला कबीर यांच्या मते विकासाच्या धोरणांची आखणी करताना किंवा ठरविताना स्त्रियांना वगळले जाते. असे घडण्यामागचे मुख्य कारण म्हणजे धोरणकर्ते स्त्रियांचे विकासामध्ये योगदान मानत नाही. त्या विकासाच्या फक्त ग्रहणकर्त्या म्हणून त्यांच्याकडे बघितले जाते. त्यामुळे विकासविषयक संशोधन आणि धोरणे यामध्ये अदृश्य राहिलेल्या दिसतात. त्यामुळे स्त्रीवाद्यांनी विकासाची धोरणे आणि संशोधन यांमध्ये 'स्त्री' या कोटीक्रमाला दृश्यता मिळावी अशी मांडणी केली आणि म्हणून विकासातील स्त्रिया या दृष्टिकोनाचा मुख्य उद्देश असलेला दिसतो. त्यामुळे पहिल्या दोन प्रकरणांमधून आंतरराष्ट्रीय विकासामध्ये 'विकासातील स्त्रिया' या दृष्टिकोनाचा उगम आणि या दृष्टीकोनाविषयक सैद्धांतिक मांडणी त्याचबरोबर या दृष्टीकोनाचे धोरणात्मक चर्चाविश्वामध्ये असणारे योगदान स्पष्ट करते तसेच मुख्यप्रवाही विकासासंदर्भातील सिद्धांत लिंगभाव असमानताना आव्हान देत नाही याविषयी भाष्य केले आहे. तिसऱ्या प्रकरणामध्ये नायला कबीर यांनी विकासाच्या संदर्भातील मार्क्सवादी दृष्टीकोन आणि विकासातील स्त्रिया या दृष्टीकोनांचे चिकित्सक परिक्षण केले आहे. 
एकूणच या पुस्तकामध्ये विकास या संकल्पनेकडे आणि विकास प्रक्रिया यांचा लिंगभाव दृष्टीकोनातून चिकित्सकरित्या मांडणी केलेली आहे. तसेच वेगवेगळ्या सामाजिक संस्था यांमधून जी लिंगभाव असमानता निर्माण होते त्याचाच परिणाम विकासाची धोरणे आखताना देखील होताना दिसतो यावर सूक्ष्म पद्धतीने मांडणी या पुस्तकामध्ये केलेली दिसते. 
