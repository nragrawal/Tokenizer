वागुळसार हे भारतातील महाराष्ट्र राज्याच्या पालघर जिल्ह्यातील पालघर तालुक्यातील गाव आहे.हा भाग उत्तर कोकणात मोडतो.
हे गाव पालघर तालुक्यातील पालघर-माहीम रस्त्यावर पालघर रेल्वे स्थानकापासून २ किमीवर वसलेले आहे.येथील वृक्षांवर पूर्वी दिवसभर असंख्य वाघुळ पक्षी उलटे टांगलेले असायचे आणि त्यामुळे वाघुळसार नावाने ओळखले जाणारे हे शब्दाचा अपभ्रंश होऊन वागुळसार नावाने प्रसिद्ध झाले.
मुख्यतः भंडारी व आदिवासी समाजातील लोक येथे राहतात. भातशेती, बागायती, आणि ताडीधंदा हे मुख्य व्यवसाय केले जातात. जोडधंदा म्हणून दुग्ध व्यवसाय, कुक्कुटपालन, बकरी-शेळीपालन हे व्यवसायसुध्दा थोड्या प्रमाणात केले जातात. मुंबई जवळ असल्याने काही लोक सरकारी खासगी नोकरीसाठी रोज ये-जा करीत असतात.
सार्वजनिक स्वच्छता, दिवाबत्ती, पाणीपुरवठा, आरोग्य सुविधा माहीम ग्रामपंचायतीतर्फे पुरविल्या जातात. पालघरहून वडराई, केळवे, सफाळे, दातिवरे, एडवण, उसरणी कडे जाणाऱ्या सर्व एसटी बसेस ह्या ठिकाणी थांबतात. अॉटोरिक्क्षाने सुध्दा पालघरहून येथे येता येते.येथे बसथांब्याजवळ गणपती मंदिर आहे. दरवर्षी माघ महिन्यात गणेश चतुर्थीचा उत्सव साजरा केला जातो.शेकडो भाविक देवदर्शन व भंडारा प्रसाद घेण्यासाठी येथे येतात. भाद्रपद महिन्यात गणेश चतुर्थीला सार्वजनिक उत्सव साजरा केला जातो.
