भारताचार्य चिं.वि. ऊर्फ नानासाहेब वैद्य हे एक मराठी लेखक होते.
यांचे घराणे मूळ कोकणातले असले तरी त्यांचे वास्तव्य आजोबांच्या काळापासून ठाणे जिल्ह्यातल्या कल्याण येथे असे. वडील वकील होते. नानासाहेब वैद्यांनी आपल्या शिक्षणादरम्यान अनेक शिष्यवृत्त्या, पारितोषिक आणि चार्लस्टनसारखे मेडल मिळवले होते. मराठी आणि संस्कृत या विषयांची खास आवड असलेल्या चिं.वि. वैद्यांनी एम.ए.ची पदवी गणितात घेतली. त्यावेळी ते विद्यापीठात पहिले आले. पुढे एल्‌‍एल.बी.चा अभ्यास करताना ते कॉलेजच्या हॉस्टेलचे सुपरिटेंडेंट आणि लायब्रेरियन होते. १८८४ साली एल्‌‍एल.बी उत्तीर्ण होताना त्यांना ’अनॉर्ल्ड’ पारितोषिक मिळाले.
पुढे चिं.वि. वैद्यांनी कोल्हापूर संस्थानात दीड वर्षे मुन्सफाची नोकरी केली आणि ती सोडून ते ठाणे शहरात वकिली करू लागले. अभ्यासू वकील म्हणून लोकप्रियता मिळालेल्या वैद्यांना सरकारने इ.स. १८८७मध्ये उज्जैन न्यायालयात सत्र न्यायाधीश केले. दहा वर्षात सरन्यायाधीशापर्यंत पोचल्यावर प्रकृती अस्वास्थ्यामुळे त्यांनी १९०५ साली नोकरीचा राजीनामा दिला
सरकारी नोकरीतून मुक्त झाल्यावर चिं.वि. वैद्यांनी आपले उर्वरित आयुष्य वाङ्‌मयसेवा आणि नाट्यसेवेत व्यतीत केले.
