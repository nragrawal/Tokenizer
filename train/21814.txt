दिशा पिंकी शेख ह्या महाराष्ट्रातील तृतीयपंथी सामाजिक कार्यकर्त्या, कवयित्री आणि दलित चळवळीच्या कार्यकर्त्या आहेत. त्या वंचित बहुजन आघाडीच्या महाराष्ट्र राज्यासाठीच्या प्रवक्ते गटाच्या सदस्याही आहेत. त्यांची ओळख सामाजिक चळवळीतील एक तृतीयपंथी कार्यकर्ता म्हणून आणि कवयित्री म्हणून अाहे असे त्या सांगतात.
मुळच्या नाशिक जवळच्या येवले येथील असलेल्या दिशा शेख यांचे शालेय शिक्षण दहावीपर्यंतच झाले आहे. त्या पुस्तकविक्री, मंगती इत्यादी करून उपजीविका करतात. दिशा शेख ह्या बाबासाहेब आंबेडकर यांना आपले मुख्य आदर्श मानतात. "बाबासाहेबांमुळे आम्हाला व्यक्ती म्हणून मान्यता मिळाली" असे त्या सांगतात.
दिशा शेख ह्या भारिप बहुजन महासंघ या राजकीय पक्षाशी संलग्न असून फेब्रुवारी २०१९ मध्ये जाहीर झालेल्या वंचित बहुजन आघाडीच्या प्रवक्ते गटामध्ये त्यांचा सहभाग केला आहे. या पदाची जबाबदारी स्वीकारताना त्यांनी आयुष्यात पहिल्यांदाच राजकीय जबाबदारी स्वीकारत असल्याने दडपण आल्याचे नोंदवले आहे. त्याचबरोबर लैंगिक अल्पसंख्याकांचे प्रश्न मांडण्यासाठी त्यांनी हे पाऊल उचलले असल्याचेही त्यांनी पत्रकारांना सांगितले. लैंगिक अल्पसंख्याकांचा आवाज संसदेत पोहोचवणे ही जबाबदारी स्वीकारण्याचा हेतू आहे असे त्यांनी मत व्यक्त केले. सर्व वंचितांच्या प्रश्नांचे प्रतिनिधित्व करण्याची संधी मिळाल्याचेही त्यांनी नोंदवले आहे.
