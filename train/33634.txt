गुणक: 42°19′53″N 83°02′45″W / 42.33139°N 83.04583°W / 42.33139; -83.04583
डेट्रॉईट हे अमेरिकेच्या मिशिगन राज्यातील सर्वात मोठे शहर आहे. डेट्रॉईट शहर मिशिगनच्या आग्नेय भागातील वेन काउंटीमध्ये डेट्रॉईट नदीच्या काठावर वसले असून नदीच्या पलिकडील बाजूस कॅनडातील विंडसर हे शहर आहे. 
डेट्रॉईट शहर येथील मोटारवाहन उद्योगासाठी जगप्रसिद्ध आहे. फोर्ड, जनरल मोटर्स तसेच क्रायस्लर ह्या जगप्रसिद्ध मोटार कंपन्यांची मुख्यालये डेट्रॉईट आणि त्याच्या उपनगरांत असल्याने हे शहर जगाची मोटारवाहन राजधानी ह्या नावाने तसेच मोटर सिटी व मोटाऊन ह्या टोपणनावांनीदेखील ओळखले जाते.
२४ जुलै १७०१ रोजी अँतोइन दे ला मोथा कादिलाक ह्या फ्रेंच शोधकाने डेट्रॉईटची स्थापना केली. विसाव्या शतकाच्या सुरुवातीला हेन्री फोर्ड व इतर उद्योगपतींनी येथे मोटार कारखाने उघडले व अमेरिकन मोटार उद्योगाचे डेट्रॉईट हे सर्वात मोठे केंद्र बनले ज्यामुळे ह्या भागाचा झपाट्याने विकास झाला. प्रगतीच्या अत्युच्च शिखरावर असताना १९५०च्या दशकामध्ये डेट्रॉईट हे अमेरिकेतील पाचवे मोठे शहर होते. तेव्हापासून येथील मोटार उद्योगाची अधोगती, शहरातील रहिवाशांचे उपनगरांमध्ये स्थलांतर इत्यादी विविध कारणांमुळे डेट्रॉईट शहराची लोकसंख्या घटत आहे. २००० ते २०१० ह्या १० वर्षांदरम्यान डेट्रॉईटची लोकसंख्या २५ टक्के घसरली आहे. आजच्या घडिला ७.१३ लाख लोकसंख्या असलेले डेट्रॉईट शहर अमेरिकेतील १८व्या क्रमांकाचे शहर आहे तर ४३ लाख वस्ती असलेले डेट्रॉईट महानगर क्षेत्र अमेरिकेत ११व्या स्थानावर आहे.
डेट्रॉईट शहर डेट्रॉईट नदीच्या काठावर वसले असून कॅनडा देशाच्या सीमेवरील ते सर्वात मोठे शहर आहे. शहर परिसराचे क्षेत्रफळ १४३.० चौरस मैल इतके असून त्यापैकी ४.२ चौरस मैल एवढा भाग जलव्याप्त आहे.
ग्रेट लेक्स परिसरात स्थित असल्यामुळे डेट्रॉईटचे हवामान दमट आहे. येथील हिवाळे अतिथंड तर उन्हाळे उष्ण व दमट असतात. 
एकोणिसाव्या व विसाव्या शतकांदरम्यान झपाट्याने वाढणार्‍या डेट्रॉईटची लोकसंख्या १९५० साली सर्वाधिक होती व ते अमेरिकेमधील पाचवे मोठे शहर होते. तेव्हापासून अमेरिकेमधील इतर शहरांप्रमाणे येथील जनता देखिल शहरामधून बाहेर पडून उपनगरांमध्ये स्थायिक झाली आहे. त्याचबरोबर येथील मोटार उद्योगाची अधोगती होत असल्यामुळे अनेक लोक इतरत्र स्थानांतरित झाले आहेत. ह्यामुळे गेल्या ६० वर्षांदरम्यान डेट्रॉईटची लोकसंख्या मोठ्या प्रमाणावर घटली आहे. २०१० साली ७,१३,७७७ लोकसंख्या असलेल्या डेट्रॉईटमधील ८२.७ टक्के लोक आफ्रिकन अमेरिकन वंशाचे आहेत.
आजच्या घडिला डेट्रॉईट शहरामध्ये मोठ्या प्रमाणावर बेरोजगारी व दारिद्र्य आहे तर डेट्रॉईटची अनेक उपनगरे उच्चभ्रू व श्रीमंत आहेत.
खालील चार व्यावसायिक संघ डेट्रॉईट महानगरामध्ये स्थित आहेत. अमेरिकेमधील चारही मोठ्या खेळांमधील व्यावसायिक संघ असलेले डेट्रॉईट हे १२ पैकी एक शहर आहे.

