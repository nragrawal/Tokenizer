बुंदेलखंड हा मध्य भारतामधील एक भौगोलिक प्रदेश व पर्वतरांग आहे. उत्तर प्रदेश व मध्य प्रदेश ह्या दोन राज्यांमध्ये बुंदेलखंड प्रदेश पसरला आहे. खजुराहो हे प्रसिद्ध पर्यटनस्थळ बुंदेलखंड भागातच स्थित आहे. बुंदेलखंडला अनेक शतकांचा इतिहास असून त्याची स्वतंत्र सांस्कृतिक ओळख आहे. हिंदी सोबत येथे बुंदेली भाषा देखील वापरात आहे.
बुंदेलखंड प्रदेश अविकसित व दुर्लक्षित असून येथील रहिवासी १९६० सालापासून वेगळ्या राज्याची मागणी करत आहेत. बहुजन समाज पक्षाची मायावती, भारतीय जनता पक्षची उमा भारती व इतर अनेक नेत्यांनी बुंदेलखंडला स्वतंत्र राज्याचा दर्जा मिळणार असे आश्वासन दिले आहे. मध्य प्रदेश व उत्तर प्रदेशमधील एकूण १४ जिल्हे स्वतंत्र बुंदेलखंड राज्यासाठी निवडले जाऊ शकतील.
