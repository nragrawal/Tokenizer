टाटा नॅनो ही टाटा मोटर्स कंपनीने बनवलेली नवीन चारचाकी आहे. टाटा नॅनो ही जगातील सर्वात स्वस्त प्रवासी कार असेल. ह्या कारची किंमत साधारण १ लाख रुपये आहे. २३ मार्च २००९ रोजी टाटा समुहाचे अध्यक्ष रतन टाटा ह्यांनी मुंबईमध्ये ह्या कारचे उद्घाटन केले. भारतातील तसेच जगभरातील बातमीदारांनी टाटा नॅनोचे २१ व्या शतकातील क्रांतीकारी कार असे स्वागत केले आहे.
भारतीय स्टेट बँकेच्या शाखांमध्ये टाटा नॅनोच्या नोंदणीसाठीचे अर्ज उपलब्ध होणार आहेत. या अर्जाची किंमत तीनशे रुपये असून ग्राहकांना या अर्जासोबत तीन हजार रुपये नोंदणी शुल्क म्हणून भरावे लागणार आहेत. ३ एप्रिल ते २५ एप्रिल या कालावधीत स्टेट बँकेत टाटा नॅनोची नोंदणी करण्यात येणार आहे. नोंदणी केलेल्या ग्राहकांना टाटा नॅनोची जुलैपर्यंत प्रतीक्षा करावी लागणार आहे. एक लाख नॅनोची लॉटरी पद्धतीने प्रथम विक्री केली जाणार आहे. नोंदणी केलेल्या ग्राहकांना जोपर्यंत नॅनो मिळत नाही तोपर्यंत ग्राहकांनी भरलेल्या तीन हजार रुपयांच्या शुल्कावर टाटा मोटर्सकडून व्याजदेखील दिले जाणार आहे. वेबसाईटवर टाटा नॅनोच्या किमती संबंधी तसेच या मोटारी विषयीची सर्व माहिती उपलब्ध करून देण्यात आली आहे. 
वितरकांनी जाहीर केल्याप्रमाणे नॅनोची किंमत पुढीलप्रमाणे राहणार आहे . नॅनो रुपये,१,३०,१४७, दुसरे मॉडेल १,५५,६२४, मेटॅलिक मॉडेल १,५८,६८४ आणि टॉप मॉडेल १,८१,२६३ रुपये. 
१७ जुलै २००९ रोजी नॅनो चे वितरण चालू झाले. लकी ड्रॉ पद्धतीने मुंबईचे अशोक विचारे 'नॅनो'चे पहिले मानकरी ठरले.

