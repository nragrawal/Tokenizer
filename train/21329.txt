सैकान बोगदा किंवा सैकान भुयार हे जपान देशाच्या होन्शू व होक्काइदो ह्या दोन बेटांना जोडणारे एक समुद्राखालील रेल्वे भुयार आहे. ५३.८५ किमी लांबीच्या ह्या भुयाराचा २३.३ किमी लांबीचा पट्टा सुगारू सामुद्रधुनीखालून जातो. 
एकूण ५३८.४ अब्ज येन खर्च करून बांधल्या गेलेल्या व १३ मार्च १९८८ रोजी खुल्या करण्यात आलेल्या ह्या बोगद्यामुळे जपानच्या ओमोरी प्रभागापासून होक्काइदो बेटापर्यंत थेट रेल्वे वाहतूक शक्य झाली आहे. सध्याच्या घडीला सैकान हा जगातील सर्वात लांब व सर्वात खोल रेल्वे बोगदा आहे. स्वित्झर्लंडमधील गॉट्टहार्ड बेस रेल्वे बोगदा २०१७ मध्ये वाहतूकीस खुला झाल्यानंतर सर्वाधिक लांबीचा मान त्याला मिळेल. सैकान बोगदा समुद्राखालील सर्वात लांब बोगदा असला तरीही फ्रान्स व ब्रिटनला जोडणाऱ्या चॅनल टनेलच्या पाण्याखालील पट्ट्याची लांबी सैकानपेक्षा जास्त आहे.
