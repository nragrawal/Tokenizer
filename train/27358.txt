
'' दाम करी काम ...." हि म्हण नेहमीच ऐकायला येते, मग त्याचे संदर्भ काहीही असोत ! निवडणुकांचा महाकुंभमेळा नुकताच आटोपला, पण संपलेला नाही ! त्याच गदारोळात भारतीय  क्रिकेट च्या IPL चे संघ जाहीर झाले . लिलावात खेळाडूंच्या नावावर लावलेल्या बोलींचे कोट्यानुकोटी चे आकडे पाहताना इतर खेळातील मातब्बर अगदीच किरकोळ वाटू लागतात !!
आता बोली लावलेले संस्था खेळाडूना रिंगणात उतरवतील ! रंगीबेरंगी कपड्यांच्या '' झुली '' घालून सजवतील, आणि अटीतटीच्या लढतीतून अब्जावधी रुपयांची उलाढाल होईल ! IPL च्या स्पर्धा होणार आहेत एप्रिल मध्ये, भर उन्हाळ्यात अन तेही भारतीय भूमीवर !! आता तुम्ही म्हणाल ह्यात आश्चर्य वाटण्यासारखं ते काय ? हे तर हल्लीचं झटपट क्रिकेट असाच असणार ! 
थोडासा जुना संदर्भ देतो . भारतातील क्रिकेटचा मौसम सप्टेंबर पासून सूर होवून मार्च पर्यंत संपायचा, कारण त्यानंतर भारतात उन्हाळा सुरु व्हायचा ! इंग्लंड, ऑस्ट्रेलिया, न्यूझीलंड ह्या देशाचे दिग्गज खेळाडू भारतीय उष्ण हवामानाचे कारण देवून, भारतासारख्या " गरीब " देशात खेळायला सपशेल नकार द्यायचे ! ग्रेग च्यापेल, डेनिस लिली, थोम्प्सन  ह्या ओस्ट्रेलियन खेळाडूनी ' भारतातील खेळपट्ट्या निकृष्ट दर्जाच्या आहेत " असे कारण दाखवत इथे येणे टाळले ! पण प्याकर सर्कस साठी मात्र मेलबोर्न च्या उन्हाळ्यात ते भाग घ्यायचे, कारण पैसा ! इयान च्यापेल ने त्याच्या आत्मचरित्रात भारतीय पाणी आणि शहरे निकृष्ट दर्जाची आहेत असा आरोप केलेला आहे !
इंग्लिश खेळाडूंचे तर आणखीनच नखरे ! त्यांचे पिण्याचे पाणी देखील इंग्लंडातून विमानाने यायचे ! भारतीय हॉटेल मधील पदार्थही त्याना चालायचे नाहीत ! खाण्याचे पदार्थ इंग्लंडातून मागवूनही पोटाचे विकार व्हायचे भारतीय उष्ण हवेवर, खेळपट्ट्यांवर, भारतीय पंचांवर कायम नाराज !  जोन स्नो, जेफ् बॉयकॉट असे खेळाडू उघड नाराजी दाखवायचे ! 
पण, '' पैश्याभोवती फिरते दुनिया ..." ह्या न्यायाने, आज त्याच थंड प्रदेशातील खेळाडू भारतातील IPL चे आमंत्रण केंव्हा येते, अन किती किंमत मिळते ह्याची आवर्जून वाट पहात असतात ! मसाला क्रिकेट मधील पैश्याची किमया अशी काही आहे, कि आता त्याना भारतातला उन्हाळा पण '' सुसह्य '' झाला आहे ! एप्रिल -मे च्या भर उन्हाळ्यात आता IPL च्या रकमा खुणावत आहेत ! नित्य नियमाने ओस्ट्रेलीयन खेळाडू भारतात रतीब घालत आहेत ! 
एकूण काय तर : '' पैश्याने होत आहे रे... "  कालाय तस्मै नाम: !!
--- शिरीष दडके
