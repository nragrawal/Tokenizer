आनंद मोरेश्वर अभ्यंकर हा मराठी चित्रपट, नाटक, दूरचित्रवाणी माध्यमांतील अभिनेता होता. "असंभव", "मला सासू हवी" इत्यादी मराठी दूरचित्रवाहिनी मालिकांमधील त्याच्या भूमिका विशेष गाजल्या.
आनंद अभ्यंकर मूळचे नागपूरचे, त्याचे शालेय शिक्षण नागपुरातील नूतन भारत शाळेत झाले; तर महाविद्यालयीन शिक्षण पुण्यातील गरवारे महाविद्यालयात झाले.
एका चित्रीकरणाचे काम आटोपून पुण्याहून मुंबईकडे प्रवास करत असताना २३ डिसेंबर, इ.स. २०१२ रोजी भाप्रवेनुसार २३:३० वाजायच्या सुमारास आनंद अभ्यंकर, त्याच्या सोबत असलेला सहअभिनेता अक्षय पेंडसे यांच्या कारीस मुंबई-पुणे द्रुतगतिमार्गावरील उर्से टोलनाक्याजवळ अपघात झाला . अपघातात अक्षय पेंडसे याचा दुर्घटनास्थळीच मृत्यू झाला; तर अपघातानंतर निगडीतल्या लोकमान्य इस्पितळात उपचारादरम्यान आनंद अभ्यंकर याचा मृत्यू झाला .
२०१३ सालापासून, आनंद अभ्यंकर मित्र परिवारातर्फे रंगभूमीची सेवा करणार्‍या कलावंताला किंवा कार्यकर्त्याला दरवर्षी आनंदरंग पुरस्कार देण्यात येतो. 



