कॉलोराडो  अमेरिकेचे एक राज्य आहे. कॉलोराडो हे नाव स्पॅनिश भाषोत्पन्न आहे. या भाषेत कॉलोराडोचा अर्थ लाल नदी असा होतो.
कॉलोराडो साधारणपणे अमेरिकेच्या मध्य-पश्चिम भागात आहे. कॉलोराडो ला रॉकी पर्वताचे घर मानतात. 
कॉलोराडो हे जुलै ४, इ.स. १८७६ रोजी अधिकृतपणे संयुक्त संस्थानात समाविष्ट झाले. याच दिवशी अमेरिकेच्या स्वातंत्र्याला शंभर वर्षे पूर्ण झाली असल्यामुळे कॉलोराडोला शतकी राज्य असे म्हटले जाते.
कॉलोराडो राज्याचे दोन मुख्य भौगोलिक प्रदेश आहेत. राज्याचा पूर्व भागात सपाट प्रेरी मैदाने आहेत तर पश्चिम अर्ध पर्वतीय प्रदेश आहे.
रॉकी माउंटन पर्वतरांगांतील मुख्य रांग राज्याच्या मध्यातून उत्तरदक्षिण गेलेली आहे तर इतर पर्वतरांगा पश्चिमेस आहेत. अमेरिकेतील १०,०००फूटपेक्षा जास्त उंची असलेल्या जमीनीपैकी अर्ध्याहून अधिक जमीन कॉलोराडोत आहे. यात १४,०००फूटांपेक्षा जास्त उंचीच्या ५३ शिखरांचा समावेश होतो.
कॉलोराडोमध्ये चार मोठ्या नद्या उगम पावतात.
कॉलोराडोचे प्रशासन अमेरिकेतील इतर राज्यांप्रमाणे आहे. कॉलोराडोचा गव्हर्नर राज्याचा मुख्याधिकारी असतो. याची निवडणूक थेट मतदानाने होते. कॉलोराडोचे प्रतिनिधीगृह व सेनेट ही दोन सभागृहे राज्यातील कायदे करण्याचे तसेच अंदाजपत्रक पारित करण्याचे काम करतात.
कॉलोराडो राज्य ६४ काउंट्यांमध्ये विभागलेले आहे. प्रत्येक काउंटीचे स्वतंत्र प्रशासन असते. डेन्व्हर, ब्रूमफील्ड आणि बोल्डर या काउंट्यांचे प्रशासन त्या त्या शहराच्या प्रशासनाद्वारे चालते.

