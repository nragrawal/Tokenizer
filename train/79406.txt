दिलीप कोल्हटकर हे मराठीतले एक नाट्य-चित्र दिग्दर्शक, अभिनेते आणि प्रकाशसंयोजक होते. त्यांनी ३० वर्षे बँक आॅफ बडोदामध्ये नोकरी केली होती. आंतर-बँक नाट्यस्पर्धा, एकांकिका, प्रायोगिक रंगभूमी, राज्य नाट्यस्पर्धा व व्यावसायिक रंगभूमी अशा सर्वच नाट्य सादरीकरणात त्यांची भरघोस कामगिरी होती. 'मोरूची मावशी' या त्यांनी दिग्दर्शित केलेल्या नाटकाचे दोन हजाराहून अधिक, तर भक्ती बर्वे यांची प्रमुख भूमिका असलेल्या 'आई रिटायर होतेय' या नाटकाचॆ ९५० प्रयोग झाले होते. दिलीप कोल्हटकरांनी राज्य नाट्यस्पर्धेत ‘ययाति’ हे सहा तासांचे, पाच अंकी नाटक सादर केले होते, त्यातील पाचही अंक वेगवेगळ्या नाटककारांनी लिहिले होते.
दिलीप कोल्हटकरांनी विजया मेहता यांच्या 'जास्वंद' या नाटकात बोक्याची आणि ‘शाकुंतल’मध्ये विदूषकाची भूमिका केली होती. 
कोल्हटकर मुंबईत बरीच वर्षे होते. २००२ साली ते पुण्यात कर्वेनगर भागात रहावयास आले. त्यांच्या ६५ वर्षांच्या पत्नी दीपाली कोल्हटकर यांची फेब्रुवारी २०१८मध्ये कुणीतरी हत्या करून त्यांच्या घराला आग लावली होती.
