डॉक्टर जगन्नाथ दीक्षित हे महाराष्ट्रातील एक डॉक्टर, मेडिकल कॉलेजमधील प्राध्यापक आणि संशोधक आहेत. डॉ. दीक्षित हे त्यांच्या फक्त दोन वेळा दिवसातून जेवा आणि वजन कमी करा या डाएट प्लॅनसाठी प्रसिद्ध आहेत. 
हा डॉ. श्रीकांत जिचकारांनी सांगितलेला डाएट प्लॅन आहे असे ते सांगतात. खाण्याच्या प्रमाणावर आणि खायच्या पदार्थांवर कुठलेही बंधन या डाएट प्लॅन मध्ये नाही. परंतु खाण्याच्या वारंवारतेवर मात्र बंधन आहे आणि ते दिवसातून फक्त दोनवेळा खाण्यास सांगतात. लठ्ठपणा आणि मधुमेह याचा प्रतिबंध आणि काही प्रमाणात उपचार तसेच लठ्ठपणा आणि मधुमेह काही लोकांमध्ये या डाएट प्लॅन ने परतवून लावता येतो असा दावा ते करतात. 
सतत थोडे थोडे खाण्यामुळे शरीरात सतत इन्सुलिन निर्माण होत राहाते. हे वाढलेले इन्सुलिन ग्लुकॅगॉन ला येऊ देत नाही. ग्लुकॅगॉन हे शरीरातील मेद जाळणारे नैसर्गिक हार्मोन आहे. त्यामुळे सतत थोडे थोडे खाण्यामुळे ग्लुकॅगॉनला काम न करता आल्यामुळे चरबीचे रूपांतर ऊर्जेत होत नाही आणि शरीरात चरबी तशीच साठून राहते. ही वाढलेली चरबी लठ्ठपणा निर्माण करते. हा लठ्ठपणा काही व्यक्तींमध्ये मधुमेह निर्माण करतो. लठ्ठपणा इन्सुलिन रेझिस्टन्स निर्माण करतो आणि इन्सुलिन रेझिस्टन्सच्या अवस्थेस टाईप टू डायबेटीस किंवा मधुमेह असे म्हणतात.
एक जेवण ५५ मिनिटात पूर्ण करावे असे या डाएट प्लॅन मध्ये सांगण्यात आले आहे. ५५ मिनिटांपेक्षा जास्त वेळ जेवण केल्यास शरीरात अधिक इन्सुलिन तयार होते असे डॉ. दीक्षितांचे म्हणणे आहे. थोडे-थोडे अन्न खाल्ले तरीदेखील पुन्हा इन्सुलिन तयार होते आणि कमी किंवा अधिक खाल्ल्यास तेवढेच इन्सुलिन निर्माण होते असे डॉ. दीक्षित सांगतात. त्यामुळे वजन कमी करण्यासाठी कमी प्रमाणात अन्न खाण्यापेक्षा अन्न खाण्याची वारंवारता कमी करावी असा सल्ला ते देतात.
