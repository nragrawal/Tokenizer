नयना आपटे या मराठी नाटके आणि चित्रपटांत कामे करणार्‍या एक अभिनेत्री आहेत.
नयना आपटे यांनी आई शांता आपटे, इंदिराबाई केळकर, यशवंतबुवा जोशी, यांच्याकडून शास्त्रीय संगीतीचे शिक्षण घेतले आहे. याशिवाय गोविंदराव पटवर्धन, अण्णा पेंढारकर, नारायण बोडस आणि अरविंद पिळगावकर यांच्याकडूनही नयना आपटे यांनी नाट्यसंगीताचे शिक्षण घेतले आहेत.
नयना आपटे रोहिणी भाटे यांच्याकडे पाच वर्षे कथकचे शिक्षण घेत होत्या.
वयाच्या चौथ्या वर्षापासून नयना आपटे मराठी, हिंदी आणि गुजराती चित्रपटांतून कामे करीत आहेत. वयाच्या ७ व्या वर्षी शांता आपटे यांच्या चंडीपूजा या चित्रपटात नयनाने एक महत्त्वाची भूमिका केली होती. इ.स. १९६५ सालापासून नयना आपटे यांची व्यावसायिक अभिनेत्री म्हणून कारकीर्द सुरू झाली.
नयना आपटे यांनी आजवर ६० हून अधिक विनोदी, पौराणिक, ऐतिहासिक, सामाजिक, आणि संगीत नाटकांतून आणि काही गुजराथी नाटकांतून भूमिका केल्या आहेत. त्याचे २५ मराठी, ४ हिंदी आणि ६ गुजराथी चित्रपट आहेत.
नयना आपटे यांनी १६ हिंदी-मराठी दूरचित्रवाणी मालिकांत कामे केली आहेत. ’शांती’, ’वक़्त की रफ़्तार’ एक चुटकी आसमाँ आणि ’डोन्ट वरी हो जायेगा’ या त्यांच्या हिंदीतल्या गाजलेल्या मालिका आहेत.
त्यांच्या अनेक रेडिओ मुलाखती आणि भाषणे झाली आहेत. त्या नवोदित कलावंतांना संगीत शिकण्यास मदत करतात. सामाजिका कार्यातही त्यांचा गरीब आणि होतकरू लोकांना मदतीचा हात असतो.

