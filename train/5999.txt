साडी हे भारतीय महिलांचे मुख्य वस्त्र आहे. ही जवळजवळ ५ ते ६ फूट लांबीची असून न शिवलेल्या कपड्याचा एक तुकडा असतो जो ब्लाऊज किंवा चोळीवर लपेटला जातो. कोणतीही स्त्री साडी मध्ये सुंदर दिसते. 

साडी कमरेभोवती गुंडाळल्यावर जास्तीचा राहिलेला भाग घड्या घालून नाभीपाशी खोचला जातो त्याला निऱ्या म्हणतात.
साडीचा जमिनीकडे असणारा तळाचा भाग म्हणजे साडीचे काठ होय. साडीच्या काठावर असणाऱ्या विविक्षित नक्षीमुळे काही साड्या सहज ओळखता येतात.
साडीचा पदर किंवा पल्लू नावाचा भाग आहे जो खांद्यावर किंवा डोक्यावर घेतात. काहीजणी त्याला समोरच्या बाजूनेही घेतात. पदराची जास्तीची लांबी कबरेभोवती लपेटतात, व कमरेशी खोचतात.
भारतातील स्त्रिया वापरतात त्या साडीचे अनेक प्रकार आहेत. काही प्रकारांची नावे साडीच्या रचनेवरून, काठावरून वा तिच्यात वापरलेल्या मालावरून पडतात, तर काही त्या विवक्षित साड्या कुठे बनतात त्या गावाच्या किंवा राज्याच्या नावावरून आहेत. साड्यांची लांबी बेबीसाडी, पाचवारी किंवा गोल साडी, सहावारी किंवा दंडिया, नऊवारी किंवा दहावारी असते. साडीपन्हा हा बेबीसाडी सोडल्यास बहुधा एक मीटर पण क्वचित कमी किंवा जास्त असतो. कापडाच्या मोठ्या गुंडाळीतून कापून मिळालेल्या हव्या त्या लांबीच्या साडीला वायल म्हणतात
