
शुभांगी मोहन गोखले यांचे विवाहापूर्वीचे नाव शुभांगी व्यंकटेश संगवई असे आहे. मराठी लेखिका, महाराष्ट्र टाइम्सच्या स्तंभलेखिका, कवयित्री आणि संतसाहित्याच्या अभ्यासक विजया व्यंकटेश संगवई या शुभांगी संगवई यांच्या आई होत्या तर वडील व्यंकटेश संगवई हे निवृत्त न्यायाधीश आहेत. शुभांगी गोखले या प्रख्यात अभिनेते कै.मोहन गोखले यांच्या पत्‍नी आणि टी.व्ही./चित्रपट अभिनेत्री सखी गोखले यांच्या माता आहेत. संजय संगवई व रवींद्र संगवई हे त्यांचे मोठे बंधू. रवींद्र व्यंकटेश संगवई हे मराठी, हिंदी चित्रपटांत काम करणारे चरित्र अभिनेता असून ते रिझर्व बँक ऑफ इंडियात अधिकारी आहेत.
खामगाव येथील एका आदर्शवादी कुटंबात शुभांगी गोखले संगवई यांचे बालपण गेले. वडील न्यायाधीश असल्याने त्यांच्या जालना, मलकापूर, बुलढाणा, हिंगोली, जालना, परभणी, पुणे, नाशिक, धुळे, अकोला, नागपूर अशा तब्बल १३ हून अधिक जिल्ह्यात बदल्या झाल्या.. शुभांगीसह त्यांचे कुटुंब मग त्यांच्याबरोबरच बदलीच्या ठिकाणी जाई. औरंगाबादच्या संगवई कॉलेजात गेल्यावर मात्र त्या स्थिरावल्या. तेथूनच त्यांनी मानसशास्त्रात पदवी मिळवताना अभिनय आणि नाट्यशास्त्राचे प्रशिक्षण घेतले.
धुळ्यात असताना राज्य नाट्यस्पर्धेत शुभांगी गोखले यांनी बसविलेल्या रॉय किणीकरांच्या ’खजिन्याची विहीर’या नाटकाला पहिला पुरस्कार मिळाला. एका नाटकात काम करताना त्यांना मोहन गोखले भेटले आणि त्यांनी लग्न केले व दहा वर्षे फक्त संसार केला. मोहन गोखले यांच्या इ.स. १९९९ मधील निधनानंतर शुभांगी गोखले यांनी ’श्रीयुत गंगाधर टिपरे’मध्ये काम करून परत अभिनयाची कारकीर्द सुरू केली.
उत्तम, उदात्ततेची आस
