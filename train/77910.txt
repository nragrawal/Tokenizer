
पदार्थांच्या असंख्य सूक्ष्म जलकणांचा आणि / किंवा हिमकणांचा हवेत तरंगणारा दृश्य स्वरूपातील समुह म्हणजे ढग. जलकणा / हिमकणाबरोबरच ढगात सूक्ष्म धुलीकण किंवा धूम्रकणही असू शकतात.
क्वचित प्रसंगी प्रदूषण, धुळीची वादळे, ज्वालामुखी, अणूस्फोट अशा काही विशिष्ट कारणांमुळे संपूर्ण ढगच धुलीकण किंवा धूम्रकणांचा असू शकतो.
जलचक्रात पाण्याची वाफ होते, ती उंच जागी गेल्यावर त्याचे ढग होतात, व त्यास थंडावा मिळाला की पाऊस पडतो.
पाऊस पडण्यासाठी ढगांची आवश्यकता असते.
ढगांची निर्मिती सर्वसाधारणपणे खालील प्रकारे होते.
ढगनिर्मितीची काही विशिष्ट कारणे
कधी कधी वातावरणात कमी दाबाचा पट्टा निर्माण होतो. अशा कमी दाबाच्या पट्ट्यात आर्द्र हवा सर्व बाजुनी प्रवेश करते आणि वर उचलली जाते. आंतरिक प्रसरणाने ती खूपच थंड होते आणि त्यामुळे विस्तृत क्षेत्रावर जाड व मोठ्या ढगांची निर्मिती होते.
टेकडी किंवा डोंगर उतारावर पायथ्याकडील वारे टेकडी किंवा डोंगरामुळे वर उचलले जातात.अशी खूप आर्द्रतायुक्त हवा वर वर चढत जाते तेंव्हा तिचे आंतरिक प्रसरण होते व त्यामुळे ती थंड होते. त्या थंडाव्यामुळे हवेतील वाफेचे सांद्रीकरण होते आणि धुके निर्माण होते आणि ढग तयार होतात.
जमिनीवरील आर्द्रतायुक्त उष्ण हवा शीतप्रदेशाकडे किंवा समुद्राकडे वाहू लागते आणि ती थंड भृपृष्ठ किंवा समुद्राच्या सानिध्याने थंड होते. अशा थंडाव्यामुळे त्या हवेतील वाफेचे सांद्रीकरण होते आणि धुके निर्माण होते. असे धुके वाऱ्याच्या ऊर्ध्वगामी प्रवाहामुळे वर उचलले जाऊन स्तरीय प्रकारच्या ढगांची निर्मिती होते.
हिवाळ्यात जमिनीतून उष्णतेचे उत्सर्जन होऊन जमीन अधिक थंड होते. अशा जमिनीवरची हवाही सानिध्याने थंड होऊन त्या हवेतील वाफेचे सांद्रीकरण होते आणि धुके तयार होते. सूर्याच्या उष्णतेने किंवा उर्ध्वगामी प्रवाहामुळे हे धुके वर उचलले जाऊन स्तरीय प्रकारच्या ढगांची निर्मिती होते.
आकाशात निरीक्षण केले असताना आपणास ढगांचे निरनिराळे आकार, रूप व विस्तार पाहायला मिळतो. ढगांचे वर्गीकरण ह्याच घटकांवर आधारित आहे.
ढगांचे सर्वप्रथम वर्गीकरण जे बी लामार्क ह्या फ्रेंच शास्त्रज्ञाने इ स १८०२ मध्ये केले. त्यानंतर इ स १८०३ मध्ये ल्युक हॉवर्ड ह्या शास्त्रज्ञाने वर्गीकरण प्रसिध्द करून खालील नावे जाहीर केली.
परंतु तंतुमेघ, स्तरीय मेघ, राशिमेघ व वर्षामेघ हे स्वतंत्ररीत्या किंवा एकमेकांच्या संयोगाने विविध स्वरुपात आढळून येतात. शेवटी जागतिक वातावरणवैज्ञानिक संघटनेने इ स १९५७ मध्ये ढगाच्या तळाची उंची,आकार, स्वरूप आणि इतर ढगांशी केलेला संयोग ह्याचा विचार करून ढगांच्या 10 मुख्य प्रजाती जाहीर केल्या आहेत आणि त्याच आता जगभर ग्राह्य मानल्या जातात.
याशिवाय इतरही काही ढग काही विशीष्ट स्थळी / विशीष्ट परिस्थितीत तयार होतात. मात्र ते वरील वर्गीकरणात मोडत नाहीत. उदा, ज्वालामुखी निर्मित, अणुस्फोटजन्य, अडथळाजन्य बहिर्गोल भिंगाकार ढग ,इत्यादी.
ढगांचे अस्तित्व पृथ्वी व्यतिरिक्त इतरत्रही आढळून येते.
शुक्रावर ढगांचे आवरण आढळले असून तेथे सल्फर डायऑक्साइडचे घनदाट ढग आढळून येतात.हे ढग स्तरीय प्रकारचे मेघ असून ज्वालामुखीय हालचालींमुळे तयार झाले आहेत. हे ढग 45 ते 65 किमी उंचीवर तीन मुख्य स्तरामध्ये आढळतात आणि त्यामुळे शुक्राच्या  पृष्ठभागाचे निरीक्षण करणे जवळ जवळ अशक्य बनते. त्याखाली शुक्रावर कोणतेही राशीमेघ प्रकारचे ढग आढलेलेले नाहीत परंतु वरील पातळीवर कधीकधी स्तरराशीमेघ प्रकारचे तुटक स्वरूपातील ढग आढळून येतात.
मंगळावर बहिर्गोल भिंगाकार, तंतुमेघ, तंतुराशीमेघ आणि पाण्यापासूनच्या बर्फाने बनलेले स्तरराशीमेघ असे काही प्रकारचे ढग बहुतांशी ध्रुवभागाजवळ आढळले आहेत. मंगळावर पाण्याचे बर्फ आणि त्यापासूनचे धुकेदेखील आढळले आहे.
गुरु आणि शनि या दोन्ही ग्रहांवर उच्च स्तरावर अमोनियापासून बनलेले तंतुमेघ, मध्यस्तरावर अमोनियम हायड्रोसल्फाईडपासून बनलेलले धुके सदृश्य स्तरीय मेघ, आणि निम्न स्तरावर जलकणांचे राशीमेघ आढळून येतात.  तसेच गुरूच्या अंतर्भागात लाल ठिपक्याजवळ गर्जन्मेघ अस्तित्त्वात असल्याचे ज्ञात आहे. अशाच प्रकारचे ढगांचे आच्छादन युरेनस आणि नेपच्यूनवर देखील आढळते परंतु हे आच्छादन मिथेनचे बनलेले आहे. शनिचा उपग्रह टायटनवर मिथेनचेच बनलेले तंतुमेघ आढळतात. कॅसिनी-ह्यूजेन्स शनि मोहिमेत शनीवरील ध्रुवीय स्तरीय ढगांचा आणि टायटनवरील मिथेन चक्राचा पुरावा सापडला आहे.
सूर्यमालेबाहेरील काही ग्रहांवरच्या  वायुमंडलात ढगांचे अस्तित्व असल्याचे मानले जाते. ऑक्टोबर 2013 मध्ये, केप्लर -7 बी ह्या सूर्यमालेबाहेरील ग्रहाच्या वातावरणात उच्च स्तरावर घनदाट ढगांचे अस्तित्व घोषित करण्यात आले आहे. तसेच डिसेंबर 2013 मध्येही जीजे 436 बी आणि जीजे 1214 बी ह्या ग्रहांच्या वातावरणात ढगांचे अस्तित्व जाहीर झाले आहे.
पृथ्वीवरच्या वातावरणाचे ढग हे महत्वाचे घटक आहेत कारण ते विविध कामे पार पाडतात.
ढग हे पर्जन्यचक्रात महत्वाची कामगिरी बजावतात. ढगांमुळे पाऊस पडतो व पृथ्वीवर दूरदूर पर्यंत पाण्याचा पुरवठा होतो.
ढग सूर्यकिरणांचे आणि त्यामुळे येणाऱ्या उष्णतेचे परावर्तन करतात. तसेच पृथ्वी जी उष्णता उत्सर्जित करते ती ढग शोषून घेतात. त्यामुळे उष्णतेचा समतोल राखण्यास मदत होते.
विषुववृत्तीय प्रदेशातील उष्णता पृथ्वीवर इतरत्र उदा. ध्रुवीय प्रदेशात पसरवण्यासाठी ढगांची मदत होते.
एकूणच हवामानाचा अंदाज बांधण्यासाठी त्याचे भाकीत करण्यासाठी ढगांचा उपयोग होतो.
एका ढगाचे वजन जवळजवळ पाच लाख किलो म्हणजेच एका विमानाएवढे किंवा १०० हत्तींएवढे असते. 
