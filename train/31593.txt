सौरभ चौधरी हा एक भारतीय नेमबाज आहे. तो एअर पिस्तूल प्रकारात नेमबाजी करतो. तो उत्तर प्रदेशातील मीरत जिल्ह्यातील कलिना गावचा रहिवासी आहे. त्याचे वडील जगमोहनसिंग शेतकरी आहेत आणि आई ब्रजेशदेवी गृहिणी आहे.
अमित शेओरोन यांच्या बागपत जवळील बेनोली येथील वीर शाहमल रायफल अकादमीमध्ये २०१५ मध्ये सौरभने नेमबाजीचे प्रशिक्षण घेण्यास सुरुवात केली.सौरभने काही स्पर्धांमध्ये जिंकून या खेळातील चमक दाखवल्यावर त्याच्या वडिलांनी लोकांकडून पैसे गोळा करून त्याला पिस्तूल घेऊन दिले. त्याचे माध्यमिक शिक्षण बागपत येथील आदर्श विद्यापीठ, इंटर कॉलेज येथून झाले. सध्या तो तोलाहन इंटर कॉलेजमध्ये शिकत आहे.
२०१८ साली इंडोनेशियामधील जकार्ता, पालेमबँग येथे झालेल्या आपल्या पदार्पणाच्या आशियाई स्पर्धेत सौरभने वयाच्या अवघ्या सोळाव्या वर्षी १० मीटर एअर पिस्तूल प्रकारात सुवर्णपदक मिळवले. या स्पर्धेत २४०.७ गुण मिळवून त्याने आशियाई स्पर्धेत विक्रम नोंदवला.
डिसेंबर २०१७ मध्ये आशियाई युवा ऑलिम्पिकच्या पात्रता स्पर्धेत सौरभने ज्युनिअर विश्वविक्रम प्रस्थापित करत सुवर्णपदक मिळवले.
जून २०१८ मध्ये जर्मनीत झालेल्या आयएसएसएफ ज्युनिअर विश्वचषक स्पर्धेत सौरभने नवीन ज्युनिअर विश्वविक्रम प्रस्थापित करत सुवर्णपदक मिळवले.
दक्षिण कोरियातील चांग्वेन येथे सप्टेंबर २०१८ मध्ये झालेल्या आयएसएसएफ स्पर्धेत ज्युनिअर १० मीटर एअर रायफल प्रकारात सौरभने सुवर्णपदक पटकावले.२४५.५ गुण मिळवून त्याने स्वतःचाच विश्वविक्रम मोडून नवा विश्वविक्रम प्रस्थापित केला. याच स्पर्धेत सौरभ चौधरी,अर्जुनसिंग चीमा आणि अनमोल यांनी सांघिक रौप्य पदक जिंकले.
ऑक्टोबर २०१८ मध्ये ब्युनॉस आयर्स येथे झालेल्या युवा ऑलिम्पिक क्रीडा स्पर्धेत सौरभने १० मीटर एअर पिस्तूल प्रकारात सुवर्णपदक मिळवले.

