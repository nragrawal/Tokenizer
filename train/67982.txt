प्रा. डॉ. सुभाष निवृत्ती शेकडे हे एक मराठी कवी आणि लेखक आहेत. गीता शेकडे या त्यांच्या पत्‍नी.
सुभाष शेकडे यांच्या आई जनाबाई अहमदनगर जिल्ह्यातल्या चिंचपूरला रहात. त्‍यांच्या कुटुंबाकडे कोरडवाहू जमीनच असल्याने, त्या आणि त्यांच्या वंजारी जातीचे सर्वच जण, ऊसतोड कामगाराचे काम करून उदरनिर्वाह करीत. तशात मोठा भाऊ अचानक वारल्यामुळे जनाबाईंवर धाकट्या भावाची जबाबदारी पडली. माझा धाकटा भाऊ मोठा होईपर्यंत जो माझ्या माहेरी येऊन राहील, त्याच्याशीच मी लग्न करीन, अशी जनाबाईची अट होती. महिंदा गावच्या निवृत्ती शेकडे यांनी ही अट मान्य केली आणि जनाबाईंचे लग्न झाले. त्यांचा मुलगा.सुभाष पाचवीपर्यंत आईच्या माहेरी चिंचपूरला राहून शिकला. तेथे आई-वडील, आजी. एकनाथमामा यांच्यासोबत राहिला. पुढे ते महिंद्याला आले. तेथूनच सुभाष शेकडे मॅट्रिक झाले. कालांतराने त्यांनी पाथर्डीच्या जनता महाविद्यालयातून बी.ए.- एम.ए. केले आणि ते एम.फिल.साठी पुण्यात आले. एम.फिल -पीएच.डी. करताकरताच सुभाष शेकडे पाथर्डीच्या जनता महाविद्यालयात प्राध्यापकीही करू लागले. 
कॊलेज शिक्षणाच्या काळात बारावीनंतरच्या प्रत्येक सुट्टीमध्ये सुभाष शेकडे वडिलांबरोबर ऊसतोडीला जात.. त्यांच्या ’हाणला कोयता झालो मास्तर’ या आत्मचरित्रात ऊसतोड कामगारांचे जीवन, त्यांच्या व्यथा, अंधश्रद्धा वगैरेची चांगले वर्णन आले आहे. पुस्तकात ऊसतोडणी क्षेत्रातले शहरी मराठीत नसलेले अनेक शब्द आणि वाक्प्रचारही आले आहेत.
