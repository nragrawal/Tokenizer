'चॅलेंज ऑफ लोकल फेमिनिझम्स' हे पुस्तक १९९५ सालच्या बीजिंग परिषदेसाठी गठित करण्यात आले. हे पुस्तक अमृता बसू यांनी १९९५ साली नवी दिल्ली येथील काली फॉर विमेन या प्रकाशन संस्थेद्वारा प्रसिद्ध केले.
१९९५ सालच्या बीजिंग परिषदेसाठी निर्माण करण्यात आलेल्या या संकलनाला संपादक अमृता बसू यांनी सी. एलिझाबेथ मॅक्गोरी यांच्या साहाय्याने विस्तृत प्रस्तावना लिहिली आहे. या प्रस्तावनेत त्यांनी अभ्यासकांचा दृष्टिकोन, राजकीय दृष्टिकोन, स्त्रीवादाची संकल्पनात्मक मांडणी, स्त्री चळवळींचा उगम, स्त्रीवादातील मुद्दे, स्त्रीवादी चळवळीच्या यशाचे पैलू, स्थानिक भगिनीभाव/ जागतिक भगिनीभाव अशा मुद्द्यांवर प्रस्तुत पुस्तकातील संकलित लेखांचे विश्लेषण केले आहे. या संपादनाचे भौगोलिक दृष्ट्या चार विभाग करण्यात आले आहेत. यातील पहिल्या विभागात चीन, भारत, बांग्लादेश आणि फिलिपाईन्स या देशातील स्त्रीवादी चळवळी व पर्यावरणाचा आढावा घेतला आहे. दुसऱ्या विभागात आफ्रिका आणि मध्य पूर्वेतील स्त्रीवादी चळवळींचा आढावा घेणारे लेख आहेत. तिसऱ्या विभागात दक्षिण अमेरिका तर चौथ्या विभागात रशिया, युरोप आणि अमेरिका येथील स्त्रीवादी चळवळींविषयी लेख आहेत.
