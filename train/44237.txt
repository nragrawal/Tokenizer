भरत जाधव हा मराठी नाटक आणि चित्रपटामधला एक कलाकार आहे. व्यावसायिक मराठी चित्रपटांत भरत एक विनोदी कलाकार आहे. "सही रे सही" हे नाटक त्याने केलेल्या नाटकांपैकी एक आहे. "श्रीमंत दामोदर पंत", "ऑल द बेस्ट", आणि "आमच्यासारखे आम्हीच" ही त्याची इतर नाटके. 
त्याने आपली कारकिर्दीची सुरुवात शाहीर साबळे यांच्या मार्गदर्शनाखाली १९८५मधे केली. 
भरत जाधवच्या वेबसाईटनुसार त्याने ८५ चित्रपट, ८ दूरचित्रवाणी मालिका आणि ८५००हून अधिक नाट्यप्रयोग केले आहेत. मराठी चित्रपट व्यवसायात व्हॅनिटी व्हॅन असणारा तो पहिला अभिनेता आहे.
सही रे सही या नाटकात भरत जाधवने गलगले, कुरियर घेण्यासाठी आलेला माणूस, श्रीमंत म्हातारा व वेडसर मुलगा अशा चार भूमिका केल्या आहेत. या नाटकाचे एका वर्षात ५६५ प्रयोग झाले होते व त्यासाठी त्याची नोंद गिनीज बुकमध्ये झाली होती.
‘सही रे सही’ या नाटकाचे 'अमे लई गया, तमे रही गया' या नावाने गुजराथीत भाषांतर झाले. गुजराथी नाटकात शर्मन जोशी याने काम केले होते. या गुजराथी नाटकाचे २० महिन्यात ३५० प्रयोग झाले होते. एखाद्या नाटकाचे ३५० प्रयोग होणे हे गुजराथी रंगभूमीवर गेल्या १० वर्षात प्रथम घडले होते. 
याच नाटकाचे 'हम ले गये, तुम रह गये' या नावाने हिंदीत भाषांतर झाले. हिंदी नाटकात जावेद जाफरी याने काम केले होते.
. 


