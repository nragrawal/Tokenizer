ज्युलियन बार्न्स हे इंग्रजी भाषेतील लेखक, कादंबरीकार आहेत.
बार्न्स यांचे आई-वडिल फ्रेंच भाषेचे शिक्षक होते. लिसेस्टर इथे बार्न्स यांचा जन्म झाला. त्यानंतर सहा महिन्यांतच त्यांनी शहर बदललं, तरीही ज्युलियन यांच्या मनात लिसेस्टर कायम राहिलं. लिसेस्टर फुटबॉल क्लबचे ते खंदे पाठीराखे होते. सिटी ऑफ लंडन स्कूलमध्ये ते शिकले आणि उच्च शिक्षणासाठी ऑक्सफर्ड युनिव्हर्सिटीत गेले. 
ते लहान असताना त्यांची आई त्याचे खूप कौतुक करायची. हीच आई त्यांची 'मेट्रोलॅण्ड' ही पहिली कादंबरी वाचून 'काय घाण लिहिलंयस! शिसारी येते' म्हणत त्यांच्यावर तुटून पडली होती. पौगंडावस्थेत बार्न्स मिडलसेक्सच्या नॉर्थवुडमध्ये राहिले होते. तेव्हाच्या जगण्याचं प्रतिबिंब या कादंबरीत पडलं होतं. बार्न्स यांच्या 'फ्लॉबेर्स पॅरोट', 'इंग्लंड इंग्लंड' आणि 'आर्थर ॲण्ड जॉर्ज' या तीन कादंबऱ्यांना मॅन बुकरसाठी नामांकन मिळाले होतं. 'फ्लॉबेर्स पॅरोट' पासून त्यांनी बहुरेषीय आणि पात्रांची चरित्रं विखंडित स्वरूपात मांडणारी कथनशैली वापरायला सुरुवात केली. भाषाशास्त्राचे पदवीधर असलेल्या बार्न्सनी ऑक्सफर्ड डिक्शनरीसाठी शब्दकोशकार म्हणून काम केलं आणि त्यानंतर न्यू स्टेटस्मन आणि न्यू रिव्ह्यू ह्या नियतकालिकांत पत्रकारिताही केली. डॉन कॅवनॉफ या टोपणनावाने क्राइम फिक्शन लिहिलं. उत्तर आधुनिक युरोपियन लेखकांप्रमाणे त्यांनी पल्प फिक्शनचे घाट कादंबऱ्यांत वापरले. 'फ्लॉबेर्स पॅरोट' आणि 'आर्थर ॲण्ड जॉर्ज' या त्यांच्या कादंबऱ्या तर गुस्ताव फ्लॉबेर आणि आर्थर कॉनन डायल या लेखकांवरच बेतलेल्या आहेत. 
ज्युलियन बार्न्स आज ६५ वर्षांचे आहेत. १० कादंबऱ्या, ३ कथासंग्रह आणि ३ वृत्तपत्रीय लेखनाचे संग्रह असा लेखकीय ऐवज त्यांच्या गाठीशी आहे. ३० भाषांतून त्यांचं साहित्य अनुवादित झालंय. तरीही फ्रान्समध्ये ते विशेष लोकप्रिय आहेत. 
ज्युलियन बार्न्स यांच्या 'फ्लॉबेर्स पॅरोट' या कादंबरीला फ्रान्समधला प्रिक्स मेडिसिस हा मोठा पुरस्कार मिळाला तर 'टेकिंग इट ओव्हर' या कादंबरीला प्रिक्स फेमिना पुरस्कार मिळालाय. 
२०११ मध्ये त्यांना मॅन बुकर पुरस्कार 'सेन्स ऑफ ॲन एंडिंग' या त्यांच्या लघु कादंबरीने यंदा मिळवला.
त्यांची पत्नी हीमेंदूच्य विकाराने २० ऑक्टोबर २००८ रोजी वारली. तेव्हा पासून ते लंडन मध्ये राहतात.
