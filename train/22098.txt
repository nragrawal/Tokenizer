राजकुमार हिरानी हा एक भारतीय चित्रपट दिग्दर्शक, निर्माता व लेखक आहे. सिंधी वंशाचा असलेल्या व नागपूरमध्ये जन्मलेल्या हिरानीने विधू विनोद चोप्राचा सहाय्यक दिग्दर्शक म्हणून काही चित्रपटांमध्ये भाग घेतला. २००३ साली त्याने स्वत: प्रमुख दिग्दर्शक बनून मुन्ना भाई एम.बी.बी.एस. ह्या चित्रपटाचे दिग्दर्शन केले. हिरानीने त्यानंतर लगे रहो मुन्ना भाई व ३ इडियट्स ह्या चित्रपटांचे दिग्दर्शन केले असून हे तिन्ही चित्रपट तिकिट खिडकीवर प्रचंड यशस्वी झाले. हिरानीला आजवर फिल्मफेअर पुरस्कारासह अनेक सिने-पुरस्कार मिळाले आहेत.
