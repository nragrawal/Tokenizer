
सॉडी, फ्रेडरिक : . ब्रिटिश रसायनशास्त्रज्ञ. ⇨ समस्थानिकांच्या अस्तित्वाचा शोध लावल्याबद्दल त्यांना १९२१ सालचे रसायनशास्त्र विषयाचे नोबेल पारितोषिक मिळाले.
सॉडी यांचा जन्म ईस्टबॉर्न येथे झाला. त्यांचे शिक्षण ईस्टबॉर्न कॉलेज, युनिव्हर्सिटी कॉलेज ऑफ वेल्स आणि मर्टन कॉलेज येथे झाले. ते ग्लासगो, अ‍ॅबरडीन आणि ऑक्सफर्ड येथील विद्यापीठांत रसायनशास्त्राचे प्राध्यापक होते.
मॅक्‌गिल विद्यापीठात डेमॉन्स्ट्रेटर असताना सॉडी यांनी ⇨अर्नेस्ट रदरफर्ड यांच्याबरोबर किरणोत्सर्गासंबंधी संशोधन करुन किरणोत्सर्गी मूलद्रव्यांच्या विघटनाविषयीचा महत्त्वाचा सिद्घांत मांडला. १९१२ मध्ये सॉडी यांनी किरणोत्सर्गी मूलद्रव्यांच्या विघटनमालेच्या अभ्यासावरुन असा निष्कर्ष काढला की, काही विशिष्ट मूलद्रव्ये दोन वा अधिक स्वरुपांत अस्तित्वात असून त्यांचा अणुभार भिन्न असतो; परंतु त्यांचा अणुक्रमांक तोच असून त्यांचे रासायनिक गुणधर्म मात्र साधारणपणे सारखेच असतात. मूलद्रव्यांच्या अशा निरनिराळ्या स्वरुपांना त्यांनी ‘आयसोटप’ असे नाव दिले. समस्थानिक रासायनिक पद्घतींनी अलग करता येत नाहीत, असेही त्यांनी प्रतिपादन केले. १९०३ मध्ये ‘युनिव्हर्सिटी कॉलेज, लंडन’ येथे ⇨ सर विल्यम रॅम्झी यांच्या मार्गदर्शनाखाली संशोधन करुन त्यांनी रेडियमापासून हीलियम निर्माण होत असल्याचे सिद्घ केले. १९१३ मध्ये त्यांनी आल्फा आणि बीटा नियमांचे एकत्रीकरण करुन आवर्त सारणीतील गट स्थलांतर नियम मांडला .
सॉडी हे द केमिकल सोसायटी आणि द रॉयल सोसायटी या संस्थांचे सदस्य आणि स्वीडन, इटली व रशिया या देशांतील विज्ञान अकादमींचे परदेशी सदस्य होते. त्यांना कान्नीद्झारो पारितोषिक आणि आल्बर्ट पदक हे बहुमान मिळाले. सायन्स अँड लाइफ या पुस्तकात त्यांनी समस्थानिकांच्या साहाय्याने भूवैज्ञानिक वय निश्चित करता येते, असे दाखविले . त्यांनी किरणोत्सर्गासंबंधी अनेक ग्रंथ व निबंध प्रसिद्घ केले.
सॉडी यांचे ब्रायटन येथे निधन झाले.
