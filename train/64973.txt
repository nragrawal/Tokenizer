फ्रांकफुर्ट आम माइन आंतरराष्ट्रीय विमानतळ  हा जर्मनी देशामधील सर्वात मोठा व जगातील एक प्रमुख विमानतळ आहे. हा विमानतळ हेसेन राज्यामधील फ्रांकफुर्ट शहरामध्ये स्थित आहे. ८ जुलै १९३६ रोजी बांधून पूर्ण झालेला व २०१२ साली सुमारे ५.७५ कोटी प्रवाशांची वाहतूक करणारा फ्रांकफुर्ट हा लंडन हीथ्रो व पॅरिस चार्ल्स दि गॉलखालोखाल युरोपामधील तिसऱ्या क्रमांकाच्या तर जगात दहाव्या क्र्मांकाच्या वर्दळीचा विमानतळ आहे.
फ्रांकफुर्ट विमानतळापासून रोज १,३६५ उड्डाणे १११ देशांतील २७५ शहरांस जातात. पैकी ७७% उड्डाणे लुफ्तांसा आणि स्टार अलायन्सच्या इतर कंपन्यांची असतात. जर्मनीतून जाणाऱ्या आंतरखंडीय उड्डाणांपैकी ६५% उड्डाणे या विमानतळावरुन होतात.
२०११च्या शेवटापर्यंत फ्रांकफुर्ट विमानतळावर तीन धावपट्ट्या वापरात होत्या. येथील वाहतूकीच्या मानाने धावपट्ट्या कमी पडत असल्याने छोट्या विमानवाहतूक कंपन्या फ्रांकफुर्ट विमानतळ वापरत नव्हत्या. अशा कंपन्यांची उड्डाणे शहरापासून १२० किमी दूर असलेल्या फ्रांकफुर्ट-हान विमानतळावरुन होत असे. २०१२मध्ये चौथी धावपट्टी सुरू झाल्यानंतर यातील काही कंपन्या आता येथे उड्डाणे आणू लागल्या आहेत.
