रोजाक किंवा रुजाक हा इंडोनेशिया, मलेशिया व सिंगापुरात प्रचलित असलेला भाज्या व फळे घालून केलेला सलाडसदृश खाद्यपदार्थ आहे. मलय भाषेनुसार रोजाक या शब्दाचा अर्थ मिसळ असा आहे. सहसा काकडी, अननस, मोड आलेली कडधान्ये, ताउपोक, यूत्याओ यांच्या फोडी रोजाकात मुख्य घटकपदार्थ म्हणून वापरल्या जातात. त्यावर सांबाल ब्लाचान, साखर, मिरची, लिंबाचा रस व पाणी यांपासून बनवलेले ड्रेसिंग घालून त्यात या फोडी कालवून रोजाक बनवले जातात. वाढपाआधी रोजाकावर सढळ प्रमाणात शेंगदाण्याचा कूट घातला जातो.

