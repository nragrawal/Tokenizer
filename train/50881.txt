एअर कॅनडा ही कॅनडा देशाची राष्ट्रीय विमान वाहतूक कंपनी आहे. १९३६ साली ट्रान्स कॅनडा एअरलाइन्स ह्या नावाने स्थापन झालेली एअर कॅनडा ही सध्या जगातील सर्वात जुन्या व प्रमुख विमानकंपन्यांपैकी एक आहे. स्टार अलायन्स समूहाचा संस्थापक सदस्य असलेली एअर कॅनडा सध्या विमानांच्या संख्येच्या दृष्टीने जगातील ९व्या क्रमांकाची मोठी विमानकंपनी आहे. एअर कॅनडाचे मुख्यालय माँत्रियाल शहरामध्ये असून टोराँटोच्या मिसिसागा उपनगरामध्ये स्थित असलेल्या टोराँटो पीयर्सन आंतरराष्ट्रीय विमानतळावर प्रमुख वाहतूकतळ आहे.
२०१३ साली एअर कॅनडाला उत्तर अमेरिका खंडामधील सर्वोत्तम विमानकंपनी हा पुरस्कार मिळाला होता. एअर कॅनडा एक्सप्रेस, एअर कॅनडा रूज व एअर कॅनडा कार्गो ह्या एअर कॅनडाच्या उपकंपन्या आहेत. २००३ साली एअर कॅनडाला आर्थिक परिस्थिती नाजूक झाल्यामुळे दिवाळखोरी जाहीर करावी लागली होती.
एअर कॅनडा देशांतर्गत २१ तर जगातील ८१ विमानतळांवर प्रवासी सेवा पुरवते.
