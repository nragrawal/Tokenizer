विद्यालंकार घारपुरे हे दापोलीत राहणारे एक समाज कार्यकर्ते व मराठी लेखक आहेत. 
घारपुरे यांची आजी शिक्षिका होती व नातवाचे सुरुवातीचे शिक्षण आपल्याच शाळेत व्हावे अशी त्यांची तीव्र इच्छा होती. त्यानुसार, विद्यालंकार यांचे प्राथमिक शिक्षण वडगाव येथे झाले. पुढे पाचवी ते बी.कॉम.पदवीपर्यंतचे त्यांचे शिक्षण पुण्यात झाले.पुढे १९८०मध्ये त्यांना स्टेट बँकेच्या गोवा शाखेत नोकरी मिळाली. गोव्यात राहत असताना १९८१ साली त्यांनी पहिली ‘आठवण’ ही कथा लिहिली. ती १९८४ साली महाराष्ट्र टाईम्समध्ये प्रसिद्ध झाली. त्यांची बदली पुढे खेड व लव्हेल येथे झाली. त्यावेळीही अगदी फुटकळ स्वरूपात त्यांचे लेखन चालू होते.

१९८४ साली विद्यालंकार घारपुरे यांनी दापोलीमध्ये घरासाठी जागा घेतली. त्याच वर्षी त्यांचा डॉ.नरेंद्र दाभोळकरांशी अगदी निकटचा संबंध आला. दाभोळकरांच्या कार्यात सहयोग किंवा योगदान म्हणून घारपुरे यांनी पुढची दहा वर्षे अंधश्रद्धा निर्मूलन समितीचे कार्य केले. त्यावेळी समितीसाठी त्यांनी दै.सागरमधे प्रबोधनात्मक आणि प्रचारात्मक भरपूरसे लिखाण केले. सन १९९६नंतर नोकरीत बढती मिळाल्यामुळे अंधश्रद्धा निर्मूलन समितीसाठी आणि लिखाणासाठी वेळ देणे त्यांना कठीण झाले. मात्र २००८मध्ये जेव्हा ते डेप्युटी मॅनेजर होते तेव्हा त्यांनी बँकेतून स्वेच्छानिवृत्ती घेतली. त्यानंतर मात्र सागर, लोकसत्ता, सकाळ या दैनिकांतून व साप्ताहिक परिवर्तनाचा वाटसरू, पत्री सरकार मासिक, कोकणराजा, पुरुष उवाच व अन्य छोट्या छोट्या नियतकालिकांतून घारपुरे यांनी नियमित लिखाण केले. सोबतच बँक कर्मचारी स्पर्धा परीक्षा व लहान मुलांच्या शालेय परीक्षा यांच्या अभ्यासाचे क्लासेस सुरू केले. क्लासच्या निमित्ताने मुलांच्या सान्निध्यात अधिक वेळ राहिल्यामुळे त्यांच्या लिखाणाचा रोख बदलला. त्यांनी बालसाहित्याची सात पुस्तके लिहिली. त्यांपैकी पाच अक्षरमानव या संस्थेने आणि दोन कोल्हापूरच्या प्रत्यय प्रकाशनाने प्रसिद्ध केली. घारपुरे यांचे साहित्य हे बऱ्याच अंशी दापोलीच्या समाज जीवनावर बेतलेले आहे. ‘बदल’ या कादंबरीतून तर दाभोळकरांसोबत दापोलीत केलेल्या कार्याचे प्रतिबिंब उमटले आहे.

