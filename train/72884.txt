


'महर्षी ते गौरी ' पुस्तकात मंगला आठल्येकर महर्षी धोंडो केशव कर्वे, र. धों कर्वे आणि गौरी देशपांडे या तीन पिढ्यांतील तीन दिग्गजांच्या स्त्री विषयक कार्याचा आलेख मांडतात. पुस्तकाच्या प्रस्तावनेत त्या म्हणतात, ’महर्षी कर्व्यांचे सारे घराणे स्त्रियांच्या उन्नतीसाठी काम करणारे! खुद्द महर्षी कर्वे, र.धों. कर्वे आणि साहित्याच्या माध्यमातून स्त्री-स्वातंत्राचा, खरे तर एकूणच व्यक्तिस्वातंत्र्याच्या आपल्या कल्पना मांडणार्‍या गौरी देशपांडे - या तीन पिढ्यांच्या कार्याचा आढावा घेणे म्हणजे एका परीने एकोणिसाव्या शतकापासून आजपर्यंत झालेली स्त्रीची वाटचाल न्याहाळणे!’ मंगला आठल्येकरांनी हा प्रवास ताकदीने मांडला आहे.
’समाजानं घालून दिलेल्या रूढ-परंपरांच्या चौकटीच्या धाकाला न बधलेलं कर्वे घराणं. शिक्षणानं स्त्री स्वावलंबी बनेल या विश्वासानं स्त्री शिक्षणाचा आग्रह धरणारे आणि त्यासाठी आपलं सारं आयुष्य वेचणारे महर्षी कर्वे! संतती नियमन आणि समागम स्वातंत्र्य या दोन गोष्टींनीच स्त्रीला मानसिक, शारीरिक आरोग्य लाभेल हे आपलं मत तर्कशुद्धपणे मांडताना समाजाशी एकाकी झुंज देणारे र. धों. कर्वे! आणि सत्तेच्या खेळाला मान्यता न देता व्यक्तिस्वातंत्र्याचा पुरस्कार करणाऱ्या गौरी देशपांडे! या तीन नावांनी कर्वे घराण्याच्या तीन पिढ्या स्त्री-स्वातंत्र्याच्या प्रश्नांशी जोडल्या गेल्या. त्यांच्या रक्तातून वारसाहक्कानं प्रवाही झाले केवळ पुरोगामी विचार. स्त्री आज थोडंफार मोकळेपणानं जगत असेल, तर त्या श्रेयात कर्वे घराण्याचा वाटा मोठा आहे. स्त्री-स्वातंत्र्याच्या इतिहासातील काही पाने कर्वे घराण्यातील या तीन व्यक्तींचा इतिहासच आहेत.’
