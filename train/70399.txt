पुणे आंतरराष्ट्रीय चित्रपट महोत्सव हा भारताच्या पुणे शहरामध्ये आयोजित केला जात असलेला एक वार्षिक चित्रपट महोत्सव आहे. महाराष्ट्राची सांस्कृतिक राजधानी मानल्या जात असलेल्या पुणे शहरामध्ये हा महोत्सव २००२ सालापासून दरवर्षी भरवण्यात येतो. भारतीय चित्रपट आणि दूरदर्शन संस्था पुण्यामध्येच स्थित असल्यामुळे हा चित्रपट महोत्सव पुण्यामध्ये भरवणे सयुक्तिक ठरते. महाराष्ट्र शासनातर्फे पुणे चित्रपट महोत्सवामध्ये जागतिक तसेच मराठी चित्रपटांना अनेक पुरस्कार बहाल केले जातात.
पहिला पुणे आंतरराष्ट्रीय चित्रपट महोत्सव इ.स. २००२ मध्ये प्रसिद्ध चित्रपट दिग्दर्शक डॉ. जब्बार पटेल ह्यांच्या मार्गदर्शनाखाली आयोजित केला गेला. सध्या डॉ. जब्बार पटेल महोत्सवाचे संचालक आहेत. ह्या महोत्सवाचे उद्घाटन महाराष्ट्राचे तत्कालीन मुख्यमंत्री विलासराव देशमुख ह्यांच्या हस्ते झाले. २०१०पासून महाराष्ट्र शासनाने पुणे आंतरराष्ट्रीय चित्रपट महोत्सवाला आपला अधिकृत चित्रपट महोत्सव म्हणून मान्यता दिली. आंतरराष्ट्रीय ज्यूरी समितीकडून मराठी चित्रपटांची महाराष्ट्र शासनातर्फे पारितोषिकासाठी निवड होत असल्यामुळे पुणे आंतरराष्ट्रीय चित्रपट महोत्सवाला मराठी चित्रपटसृष्टीत महत्त्व प्राप्त झाले आहे. अनेक नव्या दमाच्या चित्रपट दिग्दर्शकांना आणि त्यांच्या चित्रपटांना महोत्सवात पारितोषिके मिळालेली आहेत.
पुणे आंतरराष्ट्रीय चित्रपट महोत्सवात महाराष्ट्र शासनातर्फे जागतिक तसेच मराठी चित्रपटांना रोख पुरस्कार दिले जातात.
