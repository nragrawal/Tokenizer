मंगेश बोरगावकर हे मराठी गायक आहेत. हे सा रे ग म प या मराठी दूरचित्रवाणी कार्यक्रमाच्या पहिल्या पर्वाचे उपविजेते होते.नाही कळले कधी, तुझ्या विना ही त्यांनी गायलेली गाणी लोकप्रिय आहेत. मंगेश बोरगावकर यांनी अनेक मराठी चित्रपटांसाठी पार्श्वगायन केले आहे.
मंगेश यांनी सुरेश वाडकर, शौनक अभिषेकी, शंकर महादेवन, अवधूत गुप्ते, बेला शेंडे, रवींद्र साठे यांच्या समवेत गाण्याच्या मैफिलीत भाग घेतला आहे.चित्रपट दिग्दर्शक,निर्माते व अभिनेते महेश कोठारे यांनी मी मराठी या दूरचित्रवाणी वाहिनीसाठी आयोजित केलेल्या कशासाठी..प्रेमासाठी या कार्यक्रमात मंगेश यांनी आपली कला सादर केली.एबीपी माझा वाहिनीसाठी फेस्टिवल ऑफ लव हा कार्यक्रम मंगेश यांनी सादर केला.स्टार प्रवाह वाहिनीवरील तुजवीण सख्या रे या लोकप्रिय मालिकेचे शीर्षकगीत मंगेश यांनी गायिले आहे.या सोबतच अनेक दूरचित्रवाणी वाहिन्यांसाठी त्यांनी आजवर आपली कला सादर केली आहे. तसेच अनेक लाईव्ह शो च्या माध्यमातून त्यांनी आपली कला सादर केली आहे.दिवाना झालो तुझा हा मंगेश यांच्या गाण्यांचा संग्रह प्रचंड लोकप्रिय ठरला, या संग्रहा मधील गाणी सुप्रसिद्ध संगीतकार अशोक पत्की यांनी संगीतबद्ध केली आहेत.मंगलाष्टक वन्स मोअर या मराठी चित्रपटासाठी उसवले धागे हे द्वंद्वगीत मंगेश यांनी गायिले आहे.मेरा देश महान या हिंदी सिनेमासाठी मंगेश यांनी पार्श्वगायन केले आहे.गाणे मंगेशाचे या कार्यक्रमाच्या माध्यमातून जमा होणाऱ्या निधीद्वारे लातूर येथे मागासवर्गीय विद्यार्थ्यांच्या मोफत राहण्याची व शिक्षणाची सोय बोरगावकर कुटुंबियांच्या वतीने करण्यात येते.

यांचा जन्म लातूरमध्ये झाला. हे तबलावादक तालमणी राम बोरगावकर यांचे पुत्र आहेत. त्यांचे काका सुरमणी बाबुराव बोरगावकर हे गायक आहेत तसेच बंधू गणेश बोरगावकर हे तबलावादक आहेत.
मंगेश यांनी कुटुंबातील संगीत प्रभावामुळे गायन क्षेत्राची निवड केली. यांचे शालेय शिक्षण लातूर येथे तर पदव्युत्तर शिक्षण मुंबई येथे झाले. अवघ्या दीड वर्षांचे असताना मंगेश यांनी दूरदर्शन सह्याद्री वाहिनीवरील भक्तिरंग या कार्यक्रमात आपली गायन कला सदर केली. सात वर्षांचे असताना आकाशवाणी औरंगाबाद केंद्रासाठी त्यांनी त्यांचे कार्यक्रम ध्वनीमुद्रित केले. १३ वर्षांचे असताना फाऊन्टन या नामांकित कंपनीच्या वतीने त्यांच्या गाण्यांचे २ संग्रह प्रकाशित करण्यात आले. 
