
सैराट हा नागराज मंजुळे दिग्दर्शित मराठी चित्रपट आहे. नागराज मंजुळे, नितिन केणी आणि निखिल साने यांनी आटपाट प्रोडक्शन, एस्सेल व्हिजन प्रोडक्शन्स आणि झी स्टुडिओ या बॅनर अंतर्गत या चित्रपटाची निर्मिती केली. या चित्रपटाला अजय - अतुल यांनी संगीत दिले असून यामध्ये रिंकू राजगुरू आणि आकाश ठोसर या नवोदित कलाकारांची प्रमुख भूमिका आहे. २९ एप्रिल २०१६ रोजी हा चित्रपट भारतात प्रदर्शित झाला.
सैराट हा शब्द मराठीत पहिल्यांदा रा.ग. जाधव यांनी दादा कोंडके यांचा संदर्भात वापरला. सैराट ह्या शब्दाच़ा उगम अर्थातच "स्वैर" म्हणजे स्वच्छंदी असा होतो. "मोकळा" ह्या शब्दापासून ज़सा "मोकाट" हा शब्द तयार झ़ाला आहे, त्याच़प्रमाणे, स्वैर शब्दापासून सैराट हा गावठी शब्द तयार झ़ाला असला पाहिजे. उच्चभ्रू समाजात हा शब्द विशेष वापरला ज़ात नसल्याच़े दिसून येते.
कथानक अगदीच़ नविन आहे असे नक्कीच़ नाही, परंतु हाताळणी थोडीशी वेगळ्या पद्धतीने असल्याकारणाने सिनेमा अत्यंत लोकप्रिय झ़ाला. फासेपारधी ज़ातीत जन्मलेला नायक, प्रशांत काळे हा गावचा धनाढय आणि राजकारणात अतिशय सक्रिय असलेल्या पाटलाचा मुलीचा प्रेमात पडतो. त्यांच़े प्रेम फुलविण्यामध्ये परश्याच़े दोन मित्र, लंगड्या आणि सलिम शेख उर्फ सल्या, हे त्याला वेळोवेळी मदत करत असतात. घरचांच़ा विरोध पत्करुन दोघेजण हैदराबादला पळून जाऊन लग्न करतात परंतु शेवटी सुडाने जळफळत असलेला आर्चीच़ा भाऊ त्यांना शोधून त्यांना ठार मारतो. सिनेमातील शेवटच़े दृश्य हे हेलावून टाकणारे आहे.
ह्या सिनेमातील सर्वात आश्चर्यकारकपणे सर्वांचा मनात भरण्याज़ोगा अभिनय रिंकु राजगुरुने केला असून, ती आर्चीची भूमिका अक्षरश: ज़गली आहे असे दिसून येते. प्रेक्षक तिच़ा अभिनय पाहून थक्क झ़ाले असून आश्चर्य व्यक्त करीत आहेत. "आता गं बया.." ह्या गाण्यात, पोलीसस्टेशनमधिल प्रसंग, झ़ोपडपट्टीमध्ये तिच़ा होणारा कोंडमारा तसेच़ काॅलेजमधिल तिच़े बिनधास्त वागणे ह्या सर्व गोष्टी तिने स्वत:चा सहज़सुंदर अभिनयाने अगदी उत्तमपणे नटविल्या आहेत. तिचा तुलनेत आकाश ठोसर थोडा अभिनयात कमी पडतो, परंतु चाॅकलेट हिरो म्हणून भाव खाऊन ज़ातो, हे निश्चित.
या चित्रपटाचे संगीत हा त्याचा आत्मा आहे असे म्हणणे काही वावगे होणार नाही. अजय-अतुल ह्यांनी इतके कर्णमधुर संगीत देऊन प्रेक्षकांची वाहवा मिळविली आहे. सैराट चित्रपटाचे संगीत दिग्दर्शन अजय-अतुल यांचे आहे. चित्रपटातील बहुतेक सर्व गाणी अजय-अतुल यांनीच लिहिली असून पार्श्वसंगीतही त्यांनीच दिले आहे. ज्याच्या पार्श्वसंगीताचे ध्वनिमुद्रण हॉलीवूड, कॅलिफोर्निया मधील 'सोनी स्कोरिंग स्टेज' या स्टुडिओत 'सिंफनी ऑर्केस्ट्रा'मध्ये झाले असा सैराट हा भारतातील पहिलाच चित्रपट आहे.. या स्टुडिओमध्ये त्यांनी ४५ जणांच्या वाद्यवृंदासोबत या चित्रपटाच्या संगीताचे ध्वनिमुद्रण केले आहे. संगीतात सेलो, व्हायोलीन, हार्प, हॉर्न, ब्रास या वाद्यांचा वापर केला आहे.
नागराज मंजुळे यांनी या चित्रपटाची कहाणी सौम्य प्रेमकथा म्हणून लिहिली होती. त्यांचा उद्देश असाच़ होता की ह्या चित्रपटाने मागच्या काही चित्रपटांपेक्षा जास्त व्यवसाय करावा. चित्रपटाची कथाही त्यांचा स्वतःचा आयुष्याशी संबंधित आहे.. त्यामुळेच़ चित्रीकरणासाठी सोलापूर जिल्ह्यातील जेऊर ह्या त्यांचा स्वतःचा मूळ गावाची निवड करण्यात आली.
हा चित्रपट महाराष्ट्र, गुजरात, गोवा, मध्य प्रदेश, कोलकाता, भिलाई, रायपूर, कर्नाटक, तेलंगण या ठिकाणी इंग्रजी उपशीर्षकांसहित प्रदर्शित करण्यात आला.
सैराट मराठी चित्रपट सृष्टीत सर्वाधिक कमाई करणारा चित्रपट ठरला आहे. या चित्रपटाने आजपर्यंतच़े सर्व विक्रम मोडीत काढत आत्तापर्यंत ११० कोटींची कमाई केली आहे.
या चित्रपटाची ६६व्या बर्लिन आंतरराष्ट्रीय चित्रपट महोत्सवात निवड झ़ाली. रिंकू राजगुरू हिला "एका चैतन्यशील मुलीच़े प्रभावी चित्र रंगवण्यासाठी" २०१५ मध्ये ६३व्या राष्ट्रीय चित्रपट पुरस्कार सोहळ्यात स्पेशल जुरी पुरस्कार / विशेष उल्लेख पुरस्काराने गौरवण्यात आले. 'महाराष्टाचा फेव्हरेट कोण ' यातील वेगवेगळ्या पंधरा पुरस्कारापैकी चौदा पुरस्कार मिळाले.
हिंदीतसैराट चित्रपटावरून हिंदीत 'धडक' निघाला आहे. श्रीदेवीची मुलगी जान्हवी कपूर 'धडक'ची नायिका आहे.


