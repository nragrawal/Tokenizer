भूपाळी हा मराठी पारंपरिक संगीतप्रकार आहे. देवाला पहाटे जागे करण्यासाठी भूपाळी गाण्याची महाराष्ट्रात सांस्कृतिक परंपरा आहे. सहसा भुपाळ्या भूप रागात बांधलेल्या असतात.

उठा उठा सकळीक | वाचे स्मरावा गजमुख |
ऋद्धी-सिद्धीचा नायक | सुखदायक भक्तांशी | सुखदायक दासांसी || धृ ||
अंगी शेंदुराची उटी | माथा शोभतसे किरीटी |
केशर कस्तुरी लल्लाटी | हार कंठी साजिरा || १ ||
कानी कुंडलांची प्रभा | चंद्र-सूर्य जैसे नभा 
माजी नागबंदी शोभा | स्मरता उभा जवळी तो || २ ||
कांसे पीतांबराची घटी | हाती मोदकांची वाटी |
रामानंद स्मरता कंठी | तो संकटी पावतो || ३ ||

उठी गोपाळजी! जाई धेनूकडे | पाहती सौंगडे वाट तूझी || धृ ||
लोपली हे निशी मंद झाला शशी |मुनिजन मानसी ध्याती तुजला || १ ||
भानु-उदयाचळी तेज पुंजाळले | विकसती कमळे जळामाजी || २ ||
धेनुवत्से तुला बाहती माधवा | ऊठ गा यादवा! उशीर झाला || ३ ||
उठ पुरुषोत्तमा! वाट पाहे रमा |दावी मुखचंद्रमा सकळिकांसी || ४ ||
कनकपात्रांतरी दीपरत्ने बरी |ओवाळिती सुंदरी तूजलागी || ५ ||
जन्मजन्मांतरी दास होऊ हरी | बोलती वैखरी भक्त तुझे || ६ ||
कृष्णकेशव करी चरणाम्बुज धरी |ऊठ गा श्रीहरी मायबापा || ७ ||
