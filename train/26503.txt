१८ जून, १९५८ 
१७ मे, इ.स. २००८दुवा: Cricinfo 
डग्लस रॉबर्ट जार्डिन हा इंग्लंडकडून आंतरराष्ट्रीय क्रिकेट खेळलेला खेळाडू होता. जार्डिन इंग्लंडकडून २२ कसोटी सामने खेळला. पैकी १९३१ ते १९३४ दरम्यानच्या १५ सामन्यात हा इंग्लंडचा संघनायकही होता. संघनायक म्हणून जार्डिन पंधरापैकी नऊ सामने जिंकला, एक हरला तर पाच सामने अनिर्णीत राहिले.
जार्डिन १९३२-३३च्या ॲशेस दौऱ्यावर असताना त्याने आपल्या जलद गोलंदाजांना ऑस्ट्रेलियन फलंदाजांच्या यष्टींऐवजी अंगावर मारा करण्याची सूचना दिली. असे करण्यासाठी त्याने बॉडीलाइन नावाने प्रसिद्ध झालेली व्यूहरचना आखली. यासाठी जार्डिन फलंदाजाच्या लेग साइडला तीन ते सहा क्षेत्ररक्षकांचा सापळा लावायचा. यानंतर गोलंदाज राउंड द विकेट येत तुफान वेगाचा चेंडू लेग स्टंप किंवा त्याबाहेर आखूड टप्प्यावर टाकत असे. उसळी घेत अंगावर किंवा डोक्याकडे येणारा हा चेंडू खेळण्यासाठी फलंदाजाकडे तीनच उपाय होते. वेळीच खाली बसत/वाकत चेंडू यष्टीरक्षकाकडे जाऊ देणे, अंगा किंवा तोंडासमोर बॅट धरणे व लेगसाइडला टपलेल्या क्षेत्ररक्षकांना सोपा झेल देणे किंवा चेंडू हूक करणे व अंगा/तोंडावर चेंडूचा मार खाण्याचा प्रसंग उभा करणे. त्याकाळी खेळाडूंकडे शिरस्त्राण किंवा इतर बचावात्मक उपकरणे उपलब्ध नसल्याने असे चेंडू घातक होते. डॉन ब्रॅडमनसह जवळजवळ सगळ्या खेळाडूंना हा मारा असह्य झाला आणि इंग्लंडने ही मालिका जिंकली परंतु यानंतर इंग्लंड व ऑस्ट्रेलियाच्या क्रिकेट खेळाडू तसेच जनतेतही आपसांबद्दल आकस निर्माण झाला.

