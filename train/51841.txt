महाराष्ट्रात चैत्र महिन्यात शुक्ल पक्षात चैत्र शुक्ल तृतीयेपासून चैत्रगौर बसविली जाते. देवीला झोपाळ्यात बसवून महिनाभर म्हणजे वैशाख शुक्ल तृतीयापर्यंत तिची पूजा केली जाते.
चैत्र महिन्यात मराठी स्त्रिया साजरा करीत असलेला एक पारंपरिक सोहळा आहे. स्त्रिया आपापल्या घरी हा समारंभ साजरा करतात. एका छोट्या पितळी पाळण्यामध्ये गौरीची स्थापना करतात, व महिनाभरातल्या कोणत्याही एका दिवशी आजूबाजूच्या स्त्रियांना हळदीकुंकवाला बोलावतात. कोकणात घरी आलेल्या स्त्रिया व कुमारिका यांचे पाय धुवून त्यांच्या हातावर चंदनाचा लेप लावतात.भिजविलेले हरभरे आणि फळे यांनी त्यांची ओटी भरतात. तसेच कैरीचे पन्हे, कैरी घालून वाटलेली हरबर्‍याची डाळ देतात. गौरीची आरती करताना 'गौरीचे माहेर'नावाचे एक गाणे म्हणतात.ही पद्धती कोकणात दिसून येते.घरातील मुली व स्त्रिया हळदी कुंकू करतात त्यावेळी चैत्रगौरीपुढे शोभिवंत आरास मांडण्याची पद्धतही काही ठिकाणी दिसून येते.या महिन्यात गौरी आपल्या माहेरी येते अशी कल्पना आहे.
कैरी घालून वाटलेली हरबर्‍याची डाळ, कैरीचे पन्हे,बत्तासे, टरबूज,कलिंगड यासारखी फळे ,भिजवलेले हरभरे असा नैवेद्य देवीला अर्पण केला जातो.
या निमित्ताने महिनाभर घराच्या अंगणात चैत्रांगण काढले जाते.
देवीची शस्त्रे म्हणजे शंख, चक्र, गदा, पद्म आणि तिची वाहने म्हणजे गाय, हत्ती, कासव, नाग, गरूड होत.तिची सौभाग्याची लेणी म्हणजे फणी, करंडा, आरसा, मंगळसूत्र व सुवासिनींच्या ओटीचे ताट असून दारापुढे तुळशी वृंदावन, ॐ, स्वस्तिक, आंबा, श्रीफळ, उंबर- पिंपळ वगैरे पूजनीय वृक्ष ही हिंदू संस्कृतीची प्रतीके म्हणजेच रंगीत रांगोळी भरून काढलेले चैत्रांगण होय.
चैत्रांगणामध्ये चैत्रगौरीचा पाळणा, गणपती, समई, नाभी कमळ, कासव, शंख, सूर्य, चंद्र, गोपद्म, सर्प, त्रिशूल, स्वस्तिक, कमळ, गदा, चक्र, इ. हिंदू धार्मिक तसेच नैसर्गिक आकृत्या काढल्या जातात.यामध्ये प्रत्येक महिन्यात साज-या होणा-या विविध सण व व्रतांचे अंकन रांगोळीच्या माध्यमातून केले जाते. मध्यभागी झोपाळ्यात बसलेल्या देवीचे चित्र, राधाकृष्ण, तुळशी अशी चित्रे चैत्रांंगणात काढली जातात.
कर्नाटक—चैत्रगौरी ही कर्नाटकातही मांंडली जाते.तिचे पूजन करुन सुशोभन केले जाते.स्रियांंची भिजवलेल्या हरभर्‍यांंनी ओटी भरतात.
राजस्थान—राजस्थानात होळी पौर्णिमेच्या दुसर्‍या दिवशी चैत्र महिना सुरु होतो.या दिवशी गणगौर बसवितात.होळीच्या राखेचे आणि शेणाचे १६ मुटके करतात.भिंंतीवर १६हळद आणि कुंंकवाच्या टिकल्या काढतात.त्याखाली मुटके मांंडतात.हे मुटके हे गौरीचे प्रतीक होय.गव्हाच्या ओंंब्या,हळद यांंनी पूजा करतात.ज्वारीच्या कणसाला पांंढरा दोरा बांंधून गौरीच्या मुटक्यांंजवळ ते कणीस ठेवतात.त्याला शंंकर म्हणतात.आणखी एका कणसाला केसांंचा गुंंता आणि लाल पिवळा धागा बांंधतात.हेही गौरीचे प्रतीक मानले जाते.या गौरीला चुरमा आणि लिंंबाच्या डहाळ्यांंचा नैवेद्य दाखवतात.
शेणाने सारवलेल्या जमिनीवर काढलेले चैत्रांगण
चैत्रांगण


