दिनकर गांगल हे थिंकमहाराष्‍ट्र.कॉम या वेबपोर्टलचे मुख्‍य संपादक आहेत. ते पत्रकार असून त्‍यांनी पुण्‍यातील सकाळ, केसरी आणि मुंबईतील महाराष्‍ट्र टाइम्स या वर्तमानपत्रांत सुमारे तीस वर्षे पत्रकारिता केली. त्‍यांनी आकारलेली महाराष्ट्र टाइम्सची रविवार पुरवणी विशेष गाजली. त्‍यांना मिळालेल्या फीचर रायटिंग या संबंधात राष्‍ट्रीय व आंतरराष्‍ट्रीय पाठ्यवृत्तीच्या आधारे त्‍यांनी देश विदेशात प्रवास केला.
गांगल यांनी अरुण साधू, अशोक जैन, कुमार केतकर, अशोक दातार यांच्‍या साथीने ग्रंथाली या प्रकाशनसंस्थेची स्‍थापना केली. गांगल यांनी ग्रंथालीच्‍या रुची मासिकाचे तीस वर्षे संपादन केले. शिवाय ग्रंथालीची चारशे पुस्‍तके त्‍यांनी संपादित केली. गांगल यांनी संपादित केलेल्‍या मासिके-साप्‍ताहिके यांमध्‍ये एस.टी. समाचार हे एक वैशिष्ट्यपूर्ण प्रकाशन आहे.
गांगल हे ग्रंथालीप्रमाणे प्रभात चित्र मंडळाचे संस्‍थापक सदस्‍य आहेत. साहित्‍य, संस्‍कृती, समाज आणि माध्‍यमे या विषयांवर त्यांनी लेखन केले आहे. 
