गुणक: 29°45′46″N 95°22′59″W / 29.76278°N 95.38306°W / 29.76278; -95.38306
ह्युस्टन हे अमेरिका देशातील चौथे मोठे व टेक्सास राज्यातील सर्वांत मोठे शहर आहे. टेक्सास राज्याच्या पूर्व भागात मेक्सिकोच्या आखाताच्या जवळ १,५५८ चौरस किमी एवढ्या विस्तृत भूभागावर वसलेल्या ह्युस्टन शहराची लोकसंख्या २०१० साली २३ लाख इतकी तर ह्युस्टन-शुगरलँड-बेटाउन ह्या महानगराची लोकसंख्या सुमारे ६० लाख होती.
ह्युस्टन हे अमेरिकेतील अतिप्रगत व सुबत्त शहरांपैकी एक आहे. ऊर्जा, संरक्षण, यांत्रिक उत्पादन, माहिती तंत्रज्ञान, आरोग्यसेवा हे येथील प्रमुख उद्योग आहेत. जगातील अनेक मोठ्या तेल उत्पादन कंपन्यांची मुख्यालये ह्युस्टनमध्ये आहेत. जगातील सर्वात मोठा हॉस्पिटल-समूह ह्युस्टनच्या टेक्सास मेडिकल सेंटर येथे आहे..
ह्युस्टनची स्थापना ५ जून १८३७ रोजी करण्यात आली व शहराला टेक्सासच्या प्रजासत्ताकाचे माजी राष्ट्राध्यक्ष सॅम ह्युस्टन ह्यांचे नाव देण्यात आले. येथील बंदर व जलमार्गांमुळे शहराचा झपाट्याने विकास झाला. एकोणिसाव्या शतकाच्या उत्तरार्धात ह्युस्टन हे कापसाची निर्यात करणारे एक मोठे केंद्र बनले. विसाव्या शतकाच्या सुरुवातीला येथे खनिज तेलाचा शोध लागला व उर्जा उद्योगाचा एक मोठा हब अशी ह्युस्टनची ख्याती पसरली. येथील व्यापारानुकूल धोरणांमुळे १९७०च्या दशकात अमेरिकेच्या उत्तर व पूर्व भागातील अनेक उद्योग ह्युस्टनमध्ये स्थानांतरित झाले व ह्युस्टनची आर्थिक व लोकसांख्यिक प्रगती चालू राहिली.
ह्युस्टनमधील हवामान दमट व उष्ण आहे. समुद्रकिनारी व वादळी प्रदेशात असल्यामुळे येथे दरवर्षी सरासरी ५४ इंच पाऊस पडतो. येथील वाहतूक पूर्णपणे खाजगी वाहनांवर अवलंबून असल्यामुळे ह्युस्टन अमेरिकेतील सर्वात वायुप्रदूषित शहरांपैकी एक आहे.

