मुहम्मद होस्नी सय्यिद मुबारक  हा इ.स. १९८१ ते इ.स. २०११ या कालखंडात अधिकारारूढ असलेला इजिप्ताचा माजी राष्ट्राध्यक्ष आहे. 
होस्नी मुबारक इ.स. १९७५ साली इजिप्ताचा उपराष्ट्राध्यक्ष म्हणून नेमला गेला. ऑक्टोबर १४, इ.स. १९८१ रोजी तत्कालीन राष्ट्राध्यक्ष अन्वर अल सादात याची हत्या झाल्यावर मुबारकाने राष्ट्राध्यक्षपदाची सूत्रे हाती घेतली. राजकारणात शिरण्यापूर्वी तो इजिप्ती वायुसेनेचा अधिकारी होता. इ.स. १९७२ ते इ.स. १९७५ या कालखंडात त्याने इजिप्ती वायुसेनेचा सेनापती म्हणून पदभार सांभाळला.
मुबारकाने राष्ट्राध्यक्षपद सोडावे, अशी मागणी करणाऱ्या आंदोलकांनी २५ जानेवारी, इ.स. २०११ पासून देशभर निदर्शने आरंभली. जनतेने चालवलेल्या आंदोलनांच्या दबावापुढे झुकत होस्नी मुबारकाने फेब्रुवारी, इ.स. २०११ रोजी आपण इ.स. २०११ सालातील अध्यक्षपदाच्या निवडणुकांत भाग घेणार नसल्याची घोषणा केली. जनतेचे आंदोलन चालूच राहिल्याने अखेरीस उपराष्ट्राध्यक्ष ओमर सुलैमान याने ११ फेब्रुवारी, इ.स. २०११ रोजी मुबारकाने अध्यक्षपदाचा राजीनामा दिला असल्याची घोषणा केली. १८ दिवसांच्या जनाअंदोलनांमुळे होस्नी मुबारकाची ३० वर्षांची राजवट संपुष्टात आली व सैन्याकडे सत्तेची सूत्रे तात्पुरती सोपवण्यात आली.

