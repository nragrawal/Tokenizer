
अमित शाह हे भारताच्या गुजरात राज्यामधील एक राजकारणी व भारतीय जनता पक्षाचे १३वे व विद्यमान पक्षाध्यक्ष आहेत.
अमित शहा यांचा जन्म २२ ऑक्टोबर १९६४ रोजी झाला. १९७८ मध्ये त्यांनी राष्ट्रीय स्वयंसेवक संघामध्ये प्रवेश केला. १९९७ सालापासून अहमदाबादमधून गुजरात विधानसभेवर निवडून येत असलेल्या अमित शहांनी नरेंद्र मोदी ह्यांच्या गुजरात सरकारमध्ये अनेक मंत्रीपदे भुषवली. ते नरेंद्र मोदींच्या सर्वात जवळच्या सल्लागारांपैकी एक मानले जातात. २०१४ लोकसभा निवडणुकांमध्ये पंतप्रधानपदासाठी मोदी ह्यांचे नाव जाहीर केल्यानंतर भाजपने अमित शाह ह्यांच्यावर उत्तर प्रदेशमध्ये यश मिळवून देण्याची जबाबदारी टाकली. लोकसभा निवडणुकीमधील भाजपच्या दणदणीत विजयानंतर अमित शाह ह्यांची पक्षामधील लोकप्रियता शिगेला पोचली.
लोकसभा निवडणुकीच्या पार्श्वभूमीवर शाह ह्यांची भाजपच्या पक्षाध्यक्षपदावर नियुक्ती केली गेली.
