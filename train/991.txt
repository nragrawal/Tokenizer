अॅलिस इन वंडरलँड ही इ.स. १८६५ मध्ये इंग्लिश लेखक चार्ल्स लुटविज डॉजसन यांनी लुईस कॅरोल या टोपणनावाने लिहिलेली कादंबरी आहे. या कादंबरीत एका लहान मुलीची गोष्ट सांगितली आहे, जी एका सशाच्या बिळात पडते व एका काल्पनिक जगात प्रवेश करते. या विश्वात अनेक चमत्कारिक, माणसांसारखे बोलणारे व वागणारे प्राणी राहत असत. तर्कशास्त्राशी खेळणारी ही कादंबरी आबालवृद्धांमध्ये प्रिय आहे. या पुस्तकाच्या प्रकाशनानंतरच्या अनेक साहित्यकृतींवर या कादंबरीचा प्रभाव पडला आहे.
