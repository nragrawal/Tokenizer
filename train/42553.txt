
सूर्य हा बारा राशींमधून प्रवास करत कालचक्राचे एक सौरवर्ष पूर्ण करतो. त्या चक्रास सुमारे ३६५ दिवस लागतात. या काळात इंग्रजी कॅलेंडरचे १२ सौर महिने होतात. मात्र, चंद्राच्या पृथ्वीप्रदक्षिणेवर आधारित १२ चांद्र मास हे मात्र ३५४ दिवसातच पूर्ण होतात. म्हणजे त्याला ११ दिवस कमी लागतात आणि चांद्रवर्ष अकरा दिवसांनी लहान ठरते. महाराष्ट्र, गुजरात, कर्नाटक आणि आंध्रप्रदेशातले हे चांद्र मास हे अमान्त असतात. तर उत्तरेला ते पौर्णिमेला संपणारे. ज्या एकाच चांद्र मासात सूर्य दोन राशींचे संक्रमण करतो,तो क्षय मास होय. सौर मास व चांद्र मास यांची सांगड घालण्यासाठी व या अकरा दिवसांचा फरक भरून काढण्यासाठी पंचांगात अधिक मासाचे प्रयोजन करण्यात आलेले आहे. तीन वर्षात होणारा ३३ दिवसांचा फरक भरून काढण्यासाठी क्षय मास वा अधिक मास टाकतात आणि सौर कालगणना व चांद्र कालगणना जुळवून घेतल्या जातात.
क्षयमास हा मार्गशीर्ष, पौष किंवा माघ महिन्यातच येऊ शकतो. क्षयमासाच्या काही महिने आधी आणि काही महिने नंतर एकेक अधिकमास येतो.
या क्षय मासास, अहिस्पती मास असेही म्हणतात.
