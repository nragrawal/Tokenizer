मध्य हा मुंबई उपनगरी रेल्वेच्या तीन प्रमुख मार्गांपैकी एक आहे. मध्य रेल्वेद्वारे चालवला जाणारा हा मार्ग दक्षिण मुंबईमधील छत्रपती शिवाजी टर्मिनसपासून सुरू होतो व मुंबई बेटाच्या मध्य भागातून धावतो. मुंबईची पूर्व उपनगरे जोडणारा हा मार्ग ठाणे, डोंबिवली, कल्याण इत्यादी महत्त्वाच्या शहरांमधून धावतो. कल्याण येथे मध्य मार्गाचे दोन फाटे फुटतात. ईशान्य फाटा कसाऱ्यामार्गे मनमाडकडे तर आग्नेय फाटा कर्जतमार्गे पुण्याकडे धावतो.
दादर रेल्वे स्थानक मध्य व पश्चिम ह्या दोन्ही मार्गांवर असल्यामुळे तेथे मार्ग बदलणे शक्य होते. तसेच छत्रपती शिवाजी टर्मिनस व कुर्ला ह्या स्थानकांवरून हार्बर मार्गाद्वारे पनवेलपर्यंत प्रवासाची सोय उपलब्ध आहे.

