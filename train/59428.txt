
प्रा. संभाजी सोमा कदम हे एक सर्जनशील कलावंत, कवी, कलाशिक्षक आणि सौंदर्यशास्त्राचे अभ्यासक होते.. त्यांची साहित्य, चित्र, शिल्प, संगीत या कलांमध्ये विशेष गती होती. साहित्यशास्त्र, मानसशास्त्र, संगीत, तत्त्वज्ञान इत्यादीचा त्यांचा गाढा अभ्यास होता.
संभाजी कदम हे मुंबईतील जे.जे. स्कूल आॅफ आर्ट या संस्थेत अध्यापन करीत. कालांतराने ते संस्थेचे अधिष्ठाता झाले. निवृत्तीला अकरा वर्षे असताना त्यांनी स्वेच्छानिवृत्ती घेतली आणि केवळ लेखन हे काम हाती घेतले. मौज साप्ताहिकातून त्यांनी विरूपाक्ष या टोपणनावाखाली कलाप्रदर्शनांची परीक्षणे लिहिली; सत्यकथा मासिकातून चित्रसमीक्षा लिहिल्या आणि मराठी विश्वकोशात कलांतील विविध सिद्धान्तांची चर्चा करणारे लेख लिहिले. 

