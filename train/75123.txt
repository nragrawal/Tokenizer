चिंचेच्या फळाच्या आतील बी. ही साधारणतः द्विदल व चौकोनी असते. याचे बाह्यावरण लालसर कथ्थ्या रंगाचे असते. दोन शकले केली असता आतील भाग हलक्या पिवळसर किंवा पांढरट रंगाचा असतो.याचा वापर चौसर किंवा त्यासारख्या कोणत्याही बैठ्या खेळात सोंगटी पुढे सरकविण्यासाठी किती दान मिळाले आहे ते पाहण्यासाठी करतात. दान टाकण्यासाठी चिंचोक्याची चार शकले घेतात, व तळहातात ती खुळखुळवून जमिनीवर फेकतात. किती शकले पाठीवर आणि किती शकले पोटावर पडली यावरून किती दान पडले ते समजते. साधारणतः एकच शकल पाठीवर पडले असेल तर एक गुण, असे समजतात. चारही शकले पाठीवर पडली तर चार गुण आणि चारही पोटावर पडली तर आठ गुण मिळाले असे मानतात. जेवढे दान पडले तेवढी घरे त्या खेळातली सोंगटी पुढे सरकते.
चिंचोक्याच्या ऐवजी कवड्याही वापरता येतात.
चिंचोका पोटात घेतल्यास आंतड्यांना स्तंभक आहे. चिंचोक्याचे पीठ शिजवून ते गरम असताना त्याचा पोटीस म्हणून वापर होतो. चिंचोक्याचे चूर्ण पाण्याबरोबर खोकल्याचे औषध म्हणून सेवन करतात. हेच पाणी तोंडात धरून ठेवल्यास शिथिल झालेली उपजिव्हा ठीक होते..

