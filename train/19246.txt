कुर्दिस्तान किंवा बृहद्कुर्दिस्तान हा मध्य पूर्वेमधील एक ढोबळ व्याख्या असलेला असा भौगोलिक प्रदेश आहे, ज्यात कुर्द वंशाचे लोक मोठ्या संख्येने वसले आहेत आणि जिथे ऐतिहासिक काळापासून कुर्दी भाषा, संस्कृती आणि राष्ट्रकत्वाच्या जाणिवेचा फैलाव आहे. भौगोलिक दृष्ट्या तोरोस पर्वतरांगांच्या पूर्वेपासून झाग्रोस पर्वतरांगांच्या वायव्येपर्यंत कुर्दिस्तानाचा विस्तार मानला जातो. 
वर्तमान भू-राजकीय संदर्भात पाहिल्यास तुर्कस्तानाचा आग्नेय भाग, इराकचा उत्तर भाग, सीरियाचा ईशान्य भाग व इराणचा वायव्य भाग या चार भागांमध्ये बृहद्कुर्दिस्तान विभागला गेला आहे. कुर्द लोकांमध्ये स्वतंत्र राष्ट्रीयत्वाची प्रबळ भावना असून स्वतंत्र कुर्दी राष्ट्रासाठी किंवा स्वायत्ततेसाठी येथे सतत संघर्ष सुरू आहे. सध्या इराक देशामधील कुर्दिस्तानी भागाला स्वायत्तता आहे. इराण देशामध्ये देखील कुर्दिस्तान प्रांत आहे परंतु तो स्वायत्त नाही.
आर्बिल व सुलेमानिया ही उत्तर इराकमधील दोन मोठी शहर कुर्दिस्तानचा भाग आहेत.

