धरमतर भारताच्या महाराष्ट्र राज्यातल्या रायगड जिल्ह्यात असलेले अतिशय छोटे बंदर आहे. ते अंबा नदीमुळे बनलेल्या धरमतर खाडीच्या उजव्या काठावर नदीच्या मुखापासून १६ किलोमीटर आत आहे. ही खाडी अंबा नदी, कारंजा खाडी व पाताळगंगा नदी यांचा संगम आहे. मुंबई खाडीच्या पलीकडे व नाव्हा शेवा ह्या मोठ्या बंदरापासून २६ किलोमीटर असलेले धरमतर हे मुंबई-गोवा राष्ट्रीय महामार्ग १७ वरील वडखळ नाक्यापासून २ किलोमीटर अंतरावर आहे. ते रस्ता व रेल्वे ह्या दोन्ही तर्‍हेने बंदराशी जोडलेले आहे. 
मुंबईच्या गेटवे ऑफ इंडिया पासून धरमतर पर्यंत ३६ किलोमीटर पोहून जाणे हे लांब पल्ल्याच्या पोहणार्यांना एक आव्हान असते. विशेषत: ज्यांना इंग्लिश खाडी पोहायची असते त्यांच्या उमेदवारीसाठी ही एक महत्वाची पायरी असते. मिहीर सेन ह्या प्रसिद्ध जलतरण पटूने प्रथम धरमतर आणि मग इंग्लिश खाडी पार केल्यावर ह्या आव्हानाना जास्त प्रसिद्धी मिळाली. त्यानंतर अनेक पोहाणार्यांनी हा लांब पल्ला पोहून दाखविला आहे व त्यात १० ते २० वर्षे गटातली मुले व मुलीही आहेत. राष्ट्रीय जलतरणपटू आरती प्रभू ही धरमतर पोहणारी पहिली महिला होती.
