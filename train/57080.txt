झी टॉकीजनिखिल सानेअमित फाळके
नटरंग हा २०१० मध्ये प्रदर्शित झालेला रवी जाधव यांनी दिग्दर्शित केलेला मराठी चित्रपट आहे. या चित्रपटामध्ये अतुल कुलकर्णी, किशोर कदम, विभावरी देशपांडे, प्रिया बेर्डे आणि सोनाली कुलकर्णी यांच्या प्रमुख भूमिका आहेत. हा चित्रपट १ जानेवारी २०१० रोजी सर्वत्र प्रदर्शित झाला. सुप्रसिद्ध संगीतकार अजय अतुल यांचे संगीत या चित्रपटाला लाभले आहे.

या चित्रपटात चाकोरीबाहेर विचार करणाऱ्या एका सृजनशील माणसाची संघर्ष-कथा मांडलेली आहे. एक तरुण कलाकार गुनवंतराव कागलकर उर्फ़ 'गुणा' स्वतःचे कुटुंब, मित्र, समाज या सर्वांच्या पुढे जाऊन आपले स्वप्न पूर्ण करतो. १९७० च्या दशकात महाराष्ट्रातल्या एका लहानश्या खेडेगावात घडणारी ही घटना, त्या काळातील स्त्री-पुरुष भेदभाव विषद करते. गुणाला तमाशा मध्ये राजाची मध्यवर्ती भूमिका करायची मनापासून इच्छा होती. त्यासाठी तो स्वतःची नाटक कंपनी चालू करतो. पण काही कारणास्तव त्याला नाच्याची भूमिका करायला कोणीही सापडत नाही. अंगापिंडाने मजबूत असलेला गुणा त्याच्या कलेच्या आसक्तीपोटी नाच्याचे पात्र स्वतःच करायचे ठरवतो. परंतु त्याचा हा निर्णय त्याचे सगळे आयुष्यच बदलून टाकतो.
या चित्रपटाची कथा आनंद यादव यांच्या 'नटरंग' या कादंबरीवर आधारलेली आहे.
नटरंग १ जानेवारी २०१० रोजी सर्वत्र प्रदर्शित झाला.प्रदर्शित झाल्यानंतर केवळ २१ दिवसात नटरंगने ७ कोटी रु. ची कमाई केली.
रवी जाधव यांनी सर जे.जे.स्कूल ऑफ आर्ट्स मधून कला शाखेची पदवी घेतलेली आहे. त्यांनी अनेक भाषांमधील जाहिरात क्षेत्रात कला-दिग्दर्शक म्हणून काम केलेले आहे. त्यांना जाहिरात क्षेत्रातील कामाबद्दल अनेक पुरस्कार प्राप्त झाले आहेत. नटरंग हा त्यांनी दिग्दर्शित केलेला पहिला चित्रपट आहे.
या चित्रपटाचे संगीत ही सर्वात जमेची बाजू आहे. आजच्या काळातले आघाडीचे संगीतकार अजय अतुल यांनी या चित्रपटाला संगीत दिले आहे. या चित्रपटाची कथा / पटकथा मुख्यत्वे लोककला आणि लोकसंगीत यावर आधारलेली असल्यामुळे त्या अनुषंगाने संगीत रचण्यात आलेले आहे. पिंजरा नंतर मराठीमधला हा एक महत्वाचा तमाशा वर आधारित संगीत असलेला हा चित्रपट आहे. 'नटरंग' चे संगीत बरेच लोकप्रिय झाले आहे.
हा चित्रपट मामि मध्ये प्रदर्शनापूर्वी दाखवला गेला. या चित्रपटाला चित्रपट रसिकांचा उदंड प्रतिसाद मिळाला.मराठी चित्रापाटांकडे प्रेक्षक पाठ फिरवत असतानाच या चित्रपटाने परत एकदा जादू करून दाखवली व आर्थिक दृष्ट्या मोठी कमाई केली.
