युसफ रझा गिलानी  हा पाकिस्तानातील राजकारणी असून २५ मार्च, इ.स. २००८ ते १९ जून, इ.स. २०१२ या कालखंडादरम्यान पाकिस्तानाचा १६ वा पंतप्रधान होता. पकिस्तानी अध्यक्ष आसिफ अली झरदारी यांच्यावरील भ्रष्टाचाराच्या आरोपांबद्दलच्या चौकशीचे न्यायालयीन आदेश डावलल्यामुळे न्यायालय-अवमानाच्या कारणावरून पाकिस्तानी सर्वोच्च न्यायालयाने २६ एप्रिल, इ.स. २०१२ रोजी यास दोषी ठरवले व राष्ट्रीय विधिमंडळातील याचे सदस्यत्व अवैध ठरवले. विधिमंडळाचे सदस्यत्व गेल्यामुळे याला १९ जून, इ.स. २०१२ रोजी पंतप्रधानपद सोडावे लागले. सध्या हा पाकिस्तान पीपल्स पार्टीचा उपाध्यक्ष आहे. याआधी इ.स. १९९३ ते इ.स. १९९७ या कालखंडादरम्यान हा राष्ट्रीय विधिमंडळाचा सभापती होता.
२२ मार्च, इ.स. २००८ रोजी पाकिस्तान पीपल्स पार्टीने पंतप्रधानपदासाठी त्याचे नाव जाहीर केले. पाकिस्तान पीपल्स पार्टीसोबत राजकीय आघाडीत भागीदार असलेल्या पाकिस्तान मुस्लिम लीग, अवामी नॅशनल पार्टी, जमियत उलेमा-ए-इस्लाम व मुत्ताहीदा कौमी मूव्हमेंट इत्यादी पक्षांनी या नामांकनास पाठिंबा दिला. तत्कालीन राष्ट्राध्यक्ष परवेझ मुशर्रफ यांच्याकडून गिलानी याने पंतप्रधानपदाची शपथ घेतली.


 लियाकत अली खान · ख्वाजा नझीमुद्दीन · मुहम्मद अली बोग्रा · चौधरी मुहम्मद अली · हुसेन शाहिद सुर्‍हावर्दी · इब्राहिम इस्माइल चुंदरीगर · फिरोजखान नून · नूरुल अमीन · झुल्फिकार अली भुट्टो · मुहम्मदखान जुनेजो · बेनझीर भुट्टो · गुलाम मुस्तफा जटोई · नवाझ शरीफ · बलखशेर मझारी · नवाझ शरीफ · मोइनुद्दीन अहमद कुरेशी · बेनझीर भुट्टो · मलिक मेराज खालिद · नवाझ शरीफ · झफरुल्लाखान जमाली · चौधरी शुजात हुसेन · शौकत अझीझ · मुहम्मदमियां सूम्रो · युसफ रझा गिलानी · राजा परवेझ अश्रफ · नवाझ शरीफ · शाहीद खकन अब्बासी 
