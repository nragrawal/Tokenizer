ओब ही रशियाच्या सायबेरिया प्रदेशामधील तीन विशाल नद्यांपैकी एक नदी आहे . रशियाच्या दक्षिण भागातील आल्ताय क्रायमधील बियिस्क शहराजवळ बिया व कातुन ह्या दोन नद्यांच्या संगमामधून ओबची सुरूवात होते. ह्या दोन्ही नद्या आल्ताय पर्वतरांगेमध्ये उगम पावतात. रशियाच्या उत्तर भागात ओबला इर्तिश ही दुसरी मोठी नदी मिळते. ओब व इर्तिश नद्यांची एकत्रित लांबी ५,४१० किमी इतकी आहे.
ओब नदी रशियाच्या आल्ताय क्राय, नोवोसिबिर्स्क ओब्लास्त, तोम्स्क ओब्लास्त, खान्ती-मान्सी स्वायत्त ऑक्रूग व यमेलो-नेनेत्स स्वायत्त ऑक्रूग ह्या राजकीय विभागांमधून वाहते व बर्नाउल, नोव्होसिबिर्स्क, खान्ती-मान्सीस्क ही मोठी शहरे ओबच्या काठावर वसली आहेत.
