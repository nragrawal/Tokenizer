एकनाथराव गणपतराव खडसे हे भारताच्या भारतीय जनता पक्षामधील राजकारणी, महाराष्ट्र विधानसभेचे विद्यमान आमदार व महाराष्ट्र राज्य सरकारमधील कॅबिनेट मंत्री आहेत. एकनाथ खडसे महाराष्ट्रामधील भाजपाचे वरिष्ठ व ज्येष्ठ नेते मानले जातात. ते १९९० सालापासून विधानसभेवर निवडून जात आहेत. १९९५ ते १९९९ दरम्यान खडसे महाराष्ट्रातील शिवसेना-भाजपा राज्य सरकारमध्ये अर्थमंत्री व पाटबंधारे मंत्री राहिले होते. २००९ ते २०१४ दरम्यान खडसे महाराष्ट्र विधानसभेमधील विरोधी पक्षनेते होते. सध्याच्या महाराष्ट्रातील मुख्यमंत्री देवेंद्र फडणवीस यांच्या सरकार मध्ये खडसे महसूल, कृषी, राज्य उत्पादन शुल्क, अल्पसंख्यांक, मत्स्यपालन, पशुसंवर्धन आणि दुग्धविकास मंत्री होते.
एकनाथ खडसे यांना ४ जून २०१६ रोजी भ्रष्टाचारांच्या बिनबुडाच्या आरोपांवरून मंत्रिपदाचा राजीनामा देण्यास भाग पाडले.
भोसरी प्रकरण वगळता बाकी सर्व आरोपातून त्यांना सरकारी तपास संस्थांकडून "क्लीन चिट" देण्यात आली. . 
मा. एकनाथराव खडसे हे अतिशय लोकप्रिय नेते आहेत आणि १९९५ पासून मुक्ताईनगर मधून सलग पाच वर्षे विधानसभेत निवडून आलेले नामवंत लोकप्रतिनिधी आहेत. त्यांनी महाराष्ट्रातील विविध मुद्दे तसेच विशेषतः महाराष्ट्रातील ज्वलंत विषय विधानसभा अधिवेशनापर्यंत पोचविले. त्यांच्या उल्लेखनीय अशा वक्तॄत्वाने त्यांनी नेहमीच अधिवेशनात छाप पाडली आहे. शेतकर्यांच्या प्रश्नांना सोडविण्यासाठी विशेष प्रयत्न ते नेहमीच करतात.
एक सिंचन मंत्री म्हणून त्यांनी १९९७ ते १९९९ ह्या कालावधीमधे संपूर्ण महाराष्ट्रातील अनेक सिंचन प्रकल्प मंजूर केले तसेच अपूर्ण प्रकल्प पूर्ण केले. कृष्णा खोरे विकास महामंडळांतर्गत पाटबंधारे प्रकल्पांना गती दिली. विशेषतः " आधी पुनर्वसन, मग पाटबंधारे प्रकल्प " असा पुरोगामी निर्णय घेतला. या कालावधीमधे, त्यांनी उत्तर महाराष्ट्रासाठी तापी खोरे महामंडळाची स्थापना केली व खानदेशातील रुपये ५००० कोटीचे प्रलंबीत प्रकल्प पूर्ण केले. त्यांनी मुक्ताईनगर जिल्हयातील २५०० कोटी रुपयांच्या उपसा सिंचन प्रकल्पांना मंजूरी देऊन उत्तेजन दिले.
कुटुंबाची शेतकरी पार्श्वभूमी असल्यामुळे एकनाथराव खडसे यांना लहानपणापासूनच शेती कामाची आवड आहे. लहानपणापासूनच घरात शेतीची कामे पाहिलेली त्यामुळे त्यातील बारकावे आणि शास्त्रोक्त माहिती कायमच कामी येत गेली. कॉलेजमध्ये असल्यापासून शेतीला पाणी देणे, पिकांची पाहणी करणे, माती परीक्षण यापासून अनेक लहान – मोठी कामे खडसे यांनी केली आहेत. त्यामुळे शेतीची केवळ आवड नसून शेतीबद्दल आणि शेतीकामाबद्दल त्यांना एक प्रकारचा विशेष जिव्हाळा आहे. आणि हाच जिव्हाळा त्यांचा राजकीय क्षेत्रात आल्यावर शेतकऱ्यांबाबत नेहमीच दिसून आला आहे. शेती हाच एकनाथजींचा छंद आहे, असे म्हटल्यास अधिक संयुक्तिक ठरेल. त्यांना सतत नवीन प्रयोग करून पाहायचे असतात. देशा – परदेशात ज्या ज्या ठिकाणी ते कामानिमित्त जातात, तेथे ते आवर्जून शेती विषयक माहिती घेतात किंवा रोपांची माहिती घेतात आणि लागलीच ते सगळे प्रयोग स्वतःच्या शेतीमध्ये आधी करून पाहतात. मूळ गावी मुक्ताईनगर येथे स्वतःच्या जमिनीवर त्यांना अनेकविध प्रकारची झाडे, रोपे, फळझाडे लावली आहेत.
एकनाथ खडसे जळगाव जिल्ह्याचा मुक्ताईनगर तालुक्यातील कोथळी गावातून वर आले.खडसे महाराष्ट्राचे प्रमुख नेता आहे. ते महाराष्ट्र राज्य विधानसभा सदस्य म्हणून निवडून आले आहेत तसेच १९८९ पासून मुक्ताईनगर प्रतिनिधित्व करीत आहेत. त्यांचे वडील शेतकरी होते. त्यांचे मूळ गाव कोथळी आहे. कोथळी हे पूर्णा नदी जवळ मुक्ताईनगरच्य सरहद्दीवर गाव आहे. खडसे १९८७ मध्ये कोथळी गावातील सरपंच होते, आणि नंतर ते मुक्ताईनगर मतदारसंघातून विधानसभा सदस्य झाले. खडसे यांचे बहुतेक काम महाराष्ट्रातील शेतकरी व मुक्ताईनगर विधानसभा क्षेत्र प्रश्न सोडविण्यासंबंधी आहे. खडसे यांनी सहा वेळा आमदार म्हणून काम केले. त्यांनी शिवसेना व भाजप यांचे संयुक्त सरकार असताना सरकार अर्थ व सिंचन असे दोन्ही मंत्रिपदाची सांभाळली होती. खडसे हे नोव्हेंबर २०१० पासून राज्य विधानसभेत विरोधी पक्षनेते होते. २०१४ च्या विधानसभा निवडणुकीनंतर ते राज्याचे मुख्यमंत्री होण्यासाठी उत्सुक होते.
त्याचा मुलगा निखिल खडसे याने १ मे २०१३ रोजी आत्महत्या केली. 
