नादिया एलेना कोमानेची  रोमेनियन-अमेरिकन जिम्नॅस्ट आहे. कोमानेचीने १९७६च्या माँत्रियाल ऑलिंपिकमध्ये तीन सुवर्णपदके जिंकताना ऑलिंपिक जिम्नॅस्टिक्सच्या इतिहासात सर्वप्रथम १० पैकी १० गुण मिळवत जागतिक उच्चांक केला. याशिवाय तिने १९८०च्या मॉस्को ऑलिंपिकमध्ये दोन सुवर्णपदके मिळवली. कोमानेची जगप्रसिद्ध जिम्नॅस्टांपैकी एक आहे. इ.स. २०००मध्ये लॉरियस जागतिक क्रीडा अकादमीने तिचा समावेश विसाव्या शतकातील महत्वाच्या खेळाडूंमध्ये केला.
नादिया कोमोनेची चा जन्म जॉर्ज आणि स्टेफानिया-अलेक्झांड्रियाना कोमोनेची यांच्या घरात रोमेनियाच्या ओनेश्टी शहरात झाला. स्टेफानिया-अलेक्झांड्रिया नादियाच्या वेळी गर्भवती असताना तिने एक रशियन चित्रपट पाहिला होता. त्यातील नायिकेचे नाव नादेझ्दा असे होते. त्याने प्रभावित झालेल्या स्टेफानियाने आपल्या मुलीचे नाव नादेझ्दाचे लघुकरण करुन नादिया असे ठेवले.
