साउथवेस्ट एअरलाइन्स ही अमेरिका देशामधील एक विमान वाहतूक कंपनी आहे. कमी दरात प्रवासी विमानसेवा पुरवणारी साउथवेस्ट ही जगातील सर्वात मोठी विमानकंपनी आहे. अमेरिकेच्या एकूण ९१ शहरांमध्ये रोज ३,४०० सेवा पुरवणारी साउथवेस्ट देशांतर्गत प्रवासी संख्येत अमेरिकेमध्ये अव्वल क्रमांकावर आहे.
साउथवेस्ट एरलाइन्सने कटाक्षाने आपला ताफा एकाच प्रकारच्या विमानांचा ठेवलेला आहे. आपली सगळी विमाने बोईंग ७३७ प्रकारची असल्याने त्यांची निगा राखणे, देखभाल करणे तसेच आयोजन करणे सोपे जाते.
साउथवेस्ट एरलाइन्स कडे जगात सर्वाधिक बोईंग ७३७ प्रकारची विमाने आहेत. पैकी -३००, -५०० आणि -७०० उपप्रकारांची विमाने सर्वप्रथम साउथवेस्टच्या ताफ्यात दाखल झाली होती तसेच -मॅक्स ७ आणि -मॅक्स ८ उपप्रकारांची विमानेही सर्वप्रथम साउथवेस्टकडेच येतील. २०१२मध्ये एरट्रान एरवेझ खरेदी केल्यावर त्या ताफ्यातील ७३७ प्रकारची विमाने साउथवेस्टच्या ताफ्यात शामिल करण्यात आली तर बोईंग ७१७ प्रकारची विमाने हळूहळू डेल्टा एर लाइन्सला विकण्यात आली.
साउथवेस्टच्या ताफ्यातील -३०० विमानांमध्ये आधुनिक फ्लाइट डेक आणि विंगटिप लावण्यात येतात. याने ही विमाने -७०० उपप्रकारांच्या अगदी सारखी होउन देखभालीचा खर्च कमी होते. याशिवाय साउथवेस्टने अंगिकारू पाहिलेल्या जीपीएस प्रणालीशी ही विमाने सुसंगत होण्यासही मदत होते. साउथवेस्टने -८०० उपप्रकाराची विमाने ११ एप्रिल, २०१२ रोजी दाखल केली. यात इतर विमानांपेक्षा ३८ किंवा अधिक जादा प्रवासी बसू शकतात. ही विमाने ईटॉप्स प्रमाणित असून त्यात बोईंक स्काय इंटिरियर प्रकारची अंतर्रचना आहे.
