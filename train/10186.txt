वेस्ट बँक हा मध्यपूर्वेतील एक वादग्रस्त भूभाग आहे. वेस्ट बँक व गाझा पट्टी हे दोन पॅलेस्टाईनचे प्रांत मानले जातात. वेस्ट बँक प्रांत जॉर्डन नदीच्या पश्चिम काठावर वसला आहे. वेस्ट बँकच्या उत्तर, पश्चिम व दक्षिणेला इस्रायल देश आहे व पूर्वेला जॉर्डन आहे. १९४८ ते १९६७ दरम्यान वेस्ट बँक जॉर्डनच्या ताब्यात होता, पण १९६७ साली झालेल्या इस्रायल-अरब युद्धानंतर इस्रायलने वेस्ट बँकवर कब्जा मिळवला. 
वेस्ट बँक प्रदेश एकुण ५,६४० वर्ग किमी क्षेत्रफळ जमिनीवर वसला आहे व त्याची लोकसंख्या २३,४५,००० आहे ज्यातील बहुतांशी लोक अरब मुस्लिम आहेत. वेस्ट बँक सध्या कोणत्याच देशाचा सार्वभौम भाग नसल्यामुळे त्याची सुरक्षा व्यवस्था इस्रायलच्या ताब्यात आहे. वेस्ट बँक जरी इस्रायलचा भूभाग नसला तरी तेथील अनेक ठिकाणी इस्रायलने अनधिकृत अतिक्रमण करून वसाहती उभ्या केल्या आहेत. ह्या वसाहतींना आंतरराष्ट्रीय स्तरावर विरोध असला तरी आपल्या देशाच्या नैसर्गिक वाढ व प्रगतीसाठी ह्या वसाहती आवश्यक आहेत असा युक्तिवाद इस्रायलने लढवला आहे.
रामल्ला ह्या वेस्ट बँकमधील शहरात पॅलेस्टिनियन नॅशनल ऑथोरिटीचे मुख्यालय आहे. बेथलहम, जेरिको, नाब्लुस, हेब्रॉन, अल-बिरेह ही वेस्ट बँकमधील काही महत्त्वाची शहरे आहेत.
