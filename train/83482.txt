काकरदरा हे महाराष्ट्राच्या वर्धा जिल्ह्याच्या आर्वी तालुक्यातील एक गाव आहे.हे अति दुर्गम भागात वसलेले एक आदिवासी गाव आहे. या गावात कोलाम आदिवासी राहतात.
येथे जलसंधारणासमवेतच जलपातळी वाढविण्यासाठी तंत्रशुद्ध पद्धतीने केलेल्या कामामुळे हे गाव एक आदर्श ठरले आहे. वृक्षारोपण,गावात पडणारे पावसाचे पाणी भूगर्भात जिरविण्यासाठी शोषखड्डे,पाणी बचावच्या माध्यमातून पाण्याचे योग्य नियोजन अश्या प्रकारची कामे येथे यशस्वीरित्या करण्यात आली आहेत.
या गावातील सुमारे १००-१२० स्त्री-पुरुषांनी सकाळी ६ वाजेपासून या कामांसाठी आपला सहभाग नोंदविला. नाला खोलीकरण, कंटूर बांध, अनघड दगडी बंधारा, पावसाचे पाणी वाहून जाऊ नये म्हणून माथा ते पायथा अशा प्रकारचे दगडी बांध, शेतातील पाणी शेतातच मुरविण्यासाठीची कामे आदि कामे सुमारे ४५ दिवसात त्यांनी पूर्ण केली. त्यांनी ९० अनघड दगडी बांध, २५०० कंटूर बांध,९० एकरात कंपार्टमेंट बंडिंग, गावातील ३ तलावांचे खोलीकरण,जुन्या २२ शेततळ्यांसोबतच १० नविन शेततळी तयार करण्यात आली आहे.

