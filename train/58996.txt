व्होल्गा तथा पोपुरी ललिताकुमारी या स्त्रीवादी तेलुगू साहित्यिक आहेत. 
यांचे मूळ गाव आंध्र प्रदेशातील गुंटूर असून त्यांनी येथून १९७२मध्ये एम. ए. पदवी मिळवली. १९७३ ते ८६पर्यंत त्यांनी तेनाली येथे अध्यापन केले. त्यांच्या वडिलांच्या उदारमतवादी विचारांच्या प्रभावाने त्यांना लहानपणीच स्त्रीवादाबद्दल माहिती होती. 
त्यांनी आंध्रज्योती या तेलुगू वर्तमानपत्राच्या पुरवण्यांमध्ये अनेक स्त्रीवादी लेख लिहिले.
व्होल्गा यांची स्वेच्छा हीकादंबरी लोकप्रिय झाली. तिच्या पन्नास हजाराहून अधिक प्रती विकल्या गेल्या. नॅशनल बुक ट्रस्टद्वारा ती इंग्लिश तसेच अनेक भारतीय भाषांत अनुवादित करण्यात आली. 
राजकीय कथालु या कथासंग्रहात स्त्रीने काय पहावे, काय बोलावे, काय घालावे,, तिचा विवाह, तिने कुठे जावे-यावे या विषयांवरील कथा आहेत. 
व्होल्गा यांची बालनाट्ये लोकप्रिय आहेत. 
रामोजीराव यांच्या उषाकिरण मूव्हीजमध्ये त्या पटकथा विभागप्रमुख आहेत. व्होल्गा यांनी तोडू या चित्रपटासाठी कथा, पटकथा लिहून सहदिग्दर्शक म्हणून काम केले.
स्त्रीवादाचा परिचय करून देणार्‍या तीन स्वतंत्र ग्रंथांसह दहा ग्रंथांचे व्होल्गा यांनी संपादन केले आहे त्यांचे गांधी चित्रपटाच्या तेलुगू अनुवादासह एकूण दहा ग्रंथ इंग्रजीतून तेलुगूत आणले.
१९७५ हे साल जागतिक महिला वर्ष जाहीर झाल्यानंतर स्त्रीविषयक काम करणार्‍या अनेक संस्था उदयाला आल्या. हैदराबादमधील वसंता कन्नाभिरान, सूझी थारो अशा काही समीक्षक, अभ्यासक लेखकांसह व्होल्गाही समाजकार्यात अग्रेसर होत्या. १९९१ मध्ये व्होल्गा, वसंता यासारख्या समविचारी स्त्रीवादी महिलांनी येथे 'अस्मिता' संस्था स्थापली. 
व्होल्गा यांना २०१५चा साहित्य अकादमीचा पुरस्कार मिळाला आहे.
